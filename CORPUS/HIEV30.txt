Το εκστρατευτικό σώμα έφθασε στην πόλη Θάψακο , κτισμένη στη δυτική όχθη του ποταμού Ευφράτη , αρχές καλοκαιριού του 331 π.Χ ..
Εκεί , τα προπορευόμενα τμήματα του μηχανικού είχαν ήδη αρχίσει τις προσπάθειες γεφύρωσης του ποταμού .
Ωστόσο , η κατασκευή των δύο πλωτών γεφυρών δεν ήταν δυνατόν να ολοκληρωθεί , καθώς ο Μαζαίος είχε καταλάβει την ανατολική όχθη του ποταμού με απόσπασμα 5.000 ανδρών του περσικού στρατού .
Σύντομα , όμως , βλέποντας το στρατό του Αλέξανδρου , ο Μαζαίος υποχώρησε .
Η γεφύρωση ολοκληρώθηκε και ο στρατός του Αλέξανδρου διέσχισε τον μεγάλο ποταμό .
Ωστόσο , για λόγους επιμελητείας κυρίως και κλιματικών συνθηκών , ο Αλέξανδρος δεν κινήθηκε νοτιοανατολικά , όπως ίσως θα αναμενόταν αλλά βόρεια , μέσω της Μυγδονίας , όπως την αποκάλεσαν ύστερον οι Μακεδόνες , με τους δροσερούς λόφους και την άφθονη βοσκή για τα άλογα , τις κατοικημένες περιοχές για την προμήθεια τροφίμων και περισσότερη δροσιά για τους πεζούς .
Λίγο αργότερα , όμως , αιχμαλωτίστηκαν Πέρσες ανιχνευτές .
Από αυτούς πληροφορήθηκε ο Αλέξανδρος πως ο Δαρείος είχε συγκεντρώσει στρατιά μεγαλύτερη από εκείνη της μάχης της Ισσού και πως είχε στρατοπεδεύσει στη δυτική όχθη του ποταμού , με την απόφαση να μην επιτρέψει τη διάβαση του Τίγρη .
Ακούγοντας την είδηση , ο Αλέξανδρος θεώρησε πως δεν μπορούσε να διακινδυνεύσει το πέρασμα ενός τέτοιου ποταμού κάτω από τα βέλη του αντιπάλου του και τράβηξε βορειανατολικά , στο Μπετζαμπντέ , όπου πέρασε δύσκολα τον μεγάλο ποταμό και βρέθηκε στην ανατολική όχθη .
Εκεί σταμάτησε μια μέρα για να ξεκουράσει το στράτευμα στις ορεινές όχθες .
Το ίδιο βράδυ ( 20 Σεπτεμβρίου 331 π.Χ . ) συνέβη ολική έκλειψη σελήνης και φόβος εξαπλώθηκε στο στρατόπεδο , καθώς η έκλειψη θεωρείτο κακός οιωνός .
Ο μάντης Αρίστανδος όμως θύμισε στο στράτευμα πως σύμφωνα με τους Πέρσες μάγους ο ήλιος είναι το έμβλημα των Ελλήνων και η σελήνη έμβλημα των Περσών .
Κατόπιν θυσίασε στη Σελήνη , τον Ήλιο και τη Γη ο μάντης και εξετάζοντας τα σφάγια βρήκε πως η έκλειψη ήταν ευνοϊκή για τους Έλληνες και ότι μέσα σε ένα μήνα θα γινόταν νικηφόρα μάχη .
Με τέτοιον ευνοϊκό χρησμό ο στρατός ξεκίνησε την αυγή να συναντήσει τους Πέρσες .
Βάδισαν νότια κατά μήκος του Τίγρη για τέσσερεις ημέρες .
Εκεί συνάντησαν ιππείς και ο Αλέξανδρος με τη βασιλική ίλη , τους πρόδρομους , τους Παίονες και άλλη μία ίλη τους επιτέθηκε .
Αρκετοί σκοτώθηκαν , άλλοι ξέφυγαν και κάποιοι αιχμαλωτίστηκαν .
Σύμφωνα με τις πληροφορίες τους ο Δαρείος βρισκόταν κοντά στον ποταμό Βούμηλο .
Ο Αλέξανδρος αμέσως σταμάτησε την προέλαση του στρατού και στρατοπέδευσε , οχυρώνοντας το στρατόπεδο , για κάθε ενδεχόμενο .
Εδώ ξεκούρασε το στράτευμα επί τέσσερις ημέρες .
Το βράδυ της τέταρτης ημέρας , 29η προς 30η Σεπτεμβρίου , προέλασε και πάλι , αφήνοντας πίσω του σκεύη , αιχμαλώτους και τους απόμαχους .
Αρχικά προχώρησε ανάμεσα σε γήλοφους που τον χώριζαν από τον εχθρό .
Ανεβαίνοντας τις πρωινές ώρες στα υψώματα είδε απέναντί του σε απόσταση περίπου τριάντα σταδίων τις αντίπαλες δυνάμεις .
Παρέταξε τη φάλαγγα και συγκέντρωσε τους ανώτερους αξιωματικούς .
Τους συμβουλεύτηκε , αν έπρεπε να προχωρήσει και να αρχίσει αμέσως την επίθεση .
Οι περισσότεροι ήταν της άποψης να επιτεθούν αμέσως , αλλά ο Παρμενίων επέμεινε πως θα ήταν ασύνετο να κάνουν κάτι τέτοιο , χωρίς να γνωρίζουν ακριβώς την περιοχή μπροστά τους , τις φυσικές και τεχνητές της δυσκολίες ούτε την παράταξη των εχθρών , επιμένοντας ότι το θα ήταν ορθότερο να παρατηρηθούν όλα αυτά πριν ξεκινήσει η μάχη .
Ο Αλέξανδρος άκουσε τη συμβουλή του Παρμενίωνα και διέταξε να μείνουν εκεί , αλλά παρατεταγμένοι σε μάχη .
Κατασκεύασε εδώ νέο οχυρωμένο στρατόπεδο , στο οποίο μετέφερε τη σκευή και τους αιχμαλώτους από το προηγούμενο .
Ο ίδιος παίρνοντας μαζί του τους ψιλούς και τους εταίρους από τους ιππείς , κατασκόπευσε ανεμπόδιστα τους αντιπάλους και την περιοχή .
Ο Παρμενίων , ο Πολυσπέρχων και άλλοι τον συμβούλευσαν , όταν επανήλθε από την ανίχνευση , να επιτεθεί κατά τη διάρκεια της νύχτας , γνώμη που ο Αλέξανδρος απέρριψε , θεωρώντας πως δεν είναι τίμιο να κλέψει τη νίκη , και ότι επιθυμεί και μπορεί να νικήσει και φανερά και χωρίς σοφίσματα τον Δαρείο .
Κατόπιν έπεσε και κοιμήθηκε τόσο βαριά , που φέρεται ότι χρειάστηκε τρεις φορές το πρωί να του μιλήσει ο Παρμενίων για να σηκωθεί .
Ο περσικός στρατός που συγκεντρώθηκε εδώ , έφθανε συνολικά τους 1.000.000 πεζούς και 40.000 ιππείς , όπως παραδίδει ο Αρριανός , αν και η άποψή του θεωρείται λίγο-πολύ προπαγανδιστική .
Στον συγκεκριμένο στρατό που παρέταξε , ο Δαρείος επέφερε και άλλες βελτιώσεις .
Προμηθεύθηκε ξίφη και δόρατα πολύ μεγαλύτερα από τα προηγούμενα και κατασκεύασε 200 δρεπανηφόρα άρματα , το καθένα από τα οποία διέθετε ένα είδος μυτερού καμακιού που εξείχε αρκετά από τους ίππους , ενώ εκατέρωθεν του ζυγού πρόβαλλαν τρία μακριά ακόντια .
Επίσης και από τις δυο πλευρές των αξόνων των τροχών πρόβαλλαν δρέπανα .
Επιπλέον , ο Δαρείος φέρεται πως είχε στα Άρβηλα 15 οπλισμένους ελέφαντες , που για πρώτη φορά αναφέρονται ότι παρατάχτηκαν σε πεδίο μάχης .
Στα Γαυγάμηλα ο Δαρείος παρέταξε στην άκρα αριστερή πλευρά τους Βακτρίους , με τον Βήσσο τον σατράπη της Βακτριανής .
Δίπλα σύνταξε τους Δάες και τους Αραχώτους υπό τον Βερσαέντη , τον σατράπη της Αραχωσίας .
Κατόπιν παρέταξε τους δικούς του Πέρσες , ιππείς και πεζούς , τους Σούσιους υπό τον Οξάτρη και τους Καδούσιους .
Στην άκρα δεξιά πλευρά παρατάχθηκαν και στην ανατολική και τη δυτική πλευρά του Ευφράτη τα συριακά στρατεύματα υπό τον Μαζαίο .
Κατόπιν παρατάχθηκαν οι Μήδοι υπό τον Ατροπάτη , οι Παρθυαίοι , οι κατάφρακτοι Σάκες , οι Τάπουροι και οι Υρκάνιοι , ιππείς όλοι , υπό τον Φραταφέρνη .
Τελευταίοι παρατάχθηκαν οι Αλβανοί και οι Σακεσίνες .
Ο ίδιος ο Δαρείος πήρε θέση στο κέντρο , περιβαλόμενος από το καλύτερο τμήμα του στρατεύματος , τους έφιππους Πέρσες σωματοφύλακες , τους αποκαλούμενους συγγενείς του βασιλέα , τους πεζούς Πέρσες σωματοφύλακες , τους αποκαλούμενους μηλοφόρους , καθώς οι λόγχες τους έφεραν χρυσό μήλο , αντί σαυρωτήρα .
Κατόπιν παρέταξε τους « ανασπάστους Κάρας » , δηλαδή απογόνους των Καρών , που μετοίκησαν από την πατρίδα τους στα ενδότερα του κράτους , τους άριστους τοξότες Μάρδους και τέλος τους Έλληνες μισθοφόρους .
Πίσω από αυτούς παρατάχθηκαν ασύνταχτοι οι Ούξιοι και οι Βαβυλώνιοι και εκείνοι που κατοικούσαν προς την Ερυθρά θάλασσα και οι Συτακινοί και άλλοι , αγνώστου πλήθους .
Ανάμεσα δε στο μέτωπο και τη φρουρά στέκονταν τα δρεπανηφόρα άρματα , μπροστά από τα οποία προπορεύονταν ορισμένα μικρά ιππικά σώματα , στο αριστερό κέρας ήταν Σκύθες και Βακτριανοί με 100 άρματα , και στο δεξιο κέρας Αρμένιοι και Καππαδόκες με 50 άρματα , ενώ τα υπόλοιπα 50 άρματα τοποθετήθηκαν στο μέσο .
Η συγκεκριμένη παράταξη του περσικού στρατού αναφέρεται από τον Αρριανό , σύμφωνα με τη μαρτυρία του Αριστόβουλου , ο οποίος λέει ότι την αντέγραψε από το επίσημο σχέδιο που βρέθηκε ανάμεσα στα έγγραφα του περσικού επιτελείου , τα οποία έπεσαν στα χέρια των Ελλήνων αργότερα μαζί με την υπόλοιπη σκευή του Δαρείου .
Την 1η Οκτώβριου του 331 π.Χ . τελευταία του Βοηδρωμιώνα που είχε ορίσει ο χρησμός του Αρίστανδου , παρέταξε ο Αλέξανδρος σε δύο τάξεις το στρατό , που συγκροτείτο συνολικά από 40.000 πεζούς και 7.000 ιππείς .
Προβλέποντας το σχέδιο του Δαρείου , ο Αλέξανδρος παρέταξε τις δυνάμεις του έτσι ώστε να μην υπάρχει δυνατότητα υπερφαλάγγισής τους .
Στο κέντρο παρατάχθηκαν έξι τάξεις της φάλαγγας και δεξιά τους οι υπασπιστές έχοντας στο πλευρό τους τις ίλες των εταίρων .
Αριστερά της φάλαγγας τάχθηκαν 500 πεζοί και 2.000 Θεσσαλοί ιππείς .
Πίσω από την πρώτη γραμμή αναπτύχθηκαν οι υπόλοιποι οπλίτες και πελταστές του στρατού σχηματίζοντας αμφίστομη φάλαγγα , ώστε σε οποιαδήποτε προσπάθεια υπερφαλάγγισης και κύκλωσης να μπορούν να σχηματίσουν νέο μέτωπο πλάγιο ( επικαμπή ) ή αντίθετο του αρχικού .
Στη δεξιά πλευρά ο Αλέξανδρος τοποθέτησε ελαφρούς πεζούς και ιππείς .
Μπροστά από τις ίλες των εταίρων παρατάχθηκαν σε πλαγιοφυλακή οι Αγριάνες ακοντιστές , υποστηριζόμενοι στο δεξιό τους πλευρό από ψιλούς τοξότες και ακοντιστές .
Τις μονάδες των ψιλών υποστήριζαν με τη σειρά τους οι πρόδρομοι σαρισσοφόροι υπό τον Αρέτη και οι Παίονες ελαφροί ιππείς .
Την πλαγιοφυλακή , που κάλυπτε τον χώρο μεταξύ των δυο κυρίων γραμμών μάχης , κάλυπταν Έλληνες ιππείς και τμήματα Αγριάνων και ψιλών τοξοτών .
Την εμπροσθοφυλακή του δεξιού ελληνικού κέρατος αποτελούσαν οι ιππείς του Μενίδα .
Με τον ίδιο τρόπο παρατάχθηκαν και στην αριστερή πλευρά τμήματα Κρητών τοξοτών και Θρακών ακοντιστών , ως πλαγιοφυλακή υποστηριζόμενα από θρακικά και ελληνικά τμήματα ιππικού .
Εμπροσθοφυλακή του αριστερού κέρατος αποτελούσε το τμήμα του μισθοφορικού ιππικού του Ανδρόμαχου .
Τέλος , τη φύλαξη του στρατοπέδου ανέλαβαν οι Θράκες πελταστές .
Παρακάτω δίνεται η πλήρης σύσταση και διάταξη του μακεδονικού στρατού τη μέρα της μάχης , με τη σύνθεση και την αριθμητική δύναμη κάθε μονάδας .
Τα ονόματα των διοικητών δίνονται σε παρενθέσεις .
Σύνολο : 47.700 άνδρες χωρίς τους φρουρούς του στρατοπέδου .
Στην απλούστερη εκδοχή της και προκειμένου να κατανοήσει ο αναγνώστης τις εκδραματισμένες και ενίοτε αμφισβητούμενες σκηνές που παρατίθενται πιο κάτω , η μάχη ξεκίνησε με τους Πέρσες να επιτίθενται στο δεξιό πλευρό των Ελλήνων .
Τότε ο Αλέξανδρος ενίσχυσε τη δεξιά πλευρά με ιππείς .
Ο Δαρείος με τη σειρά του έστειλε και άλλες ενισχύσεις στο σημείο αυτό , δημιουργώντας , όμως , κενό στο αριστερό του πλευρό .
Αντιλαμβανόμενος το κενό ο Αλέξανδρος επιτέθηκε αστραπιαία επικεφαλής των εταίρων .
Μέσα από το κενό αυτό προσπάθησε να στραφεί προς το κέντρο του περσικού στρατεύματος , τρέποντας τη φρουρά του Δαρείου που πολεμούσε σκληρά από το άρμα του σε φυγή .
Ο Δαρείος , εκτεθειμένος μετά την υποχώρηση της προσωπικής φρουράς του αναγκάστηκε να διαφύγει με τη σειρά του .
Η φυγή γενικεύτηκε και όταν ο Αλέξανδρος έσπευσε προς ενίσχυση του Παρμενίωνα , η μάχη είχε ουσιαστικά λήξει .
Ο Αλέξανδρος κατεδίωξε τους Πέρσες ως τα Άρβηλα , ενώ ο Δαρείος κατόρθωσε να διαφύγει στη Μηδία , με φρουρά μερικών χιλιάδων ιππέων .
Ας δούμε ωστόσο και την αναλυτική εικόνα αυτής της σπουδαίας μάχης από άποψης τακτικής .
Καθώς πλησιάζουν οι δύο στρατοί ο Αλέξανδρος βρίσκεται απέναντι από τον Δαρείο και το αριστερό περσικό κέντρο , δηλαδή τους Πέρσες , δορυφόρους τους Ινδούς , τους Αλβανούς και τους Κάρες .
Κατανοεί πως υπερφαλαγγίζεται από το αριστερό του εχθρού και δίνει εντολή να προελάσουν δεξιά του σε λοξή τάξη και κλιμακωτά ο Κλείτος με την ίλη του , οι ψιλοί δεξιά της και οι υπασπιστές και όλες οι τάξεις της φάλαγγας .
Ο Δαρείος αναγκαστικά μετακίνησε πάλι το μέτωπο προς τα αριστερά , για να εμποδίσει τούτη την κίνηση του Αλέξανδρου .
Εξαιτίας του όγκου του περσικού στρατεύματος υπερφαλάγγιζε συνεχώς τους Μακεδόνες προς τα αριστερά .
Διακρίνοντας ο Δαρείος πως ο Αλέξανδρος σε αυτή την πορεία προς τα δεξιά είχε ξεπεράσει τον χώρο που εξομάλυνε για την επίθεση των αρμάτων , θεώρησε ότι έπρεπε να αναχαιτίσει κάθε είδους κίνηση προς αυτό το σημείο .
Για αυτό διέταξε τους θωρακισμένους Σκύθες και χίλιους Βακτρίους ιππείς υπό τον Βήσσο να υπερφαλαγγίσουν το δεξί πλευρό των Μακεδόνων και να αναχαιτίσουν την προς τα δεξιά κίνησή τους .
Εναντίον τους έστειλε ο Αλέξανδρος τους ιππείς με επικεφαλής τον Μενίδα .
Βλέποντας τον Μενίδα να προελαύνει , οι Βάκτριοι και οι Σκύθες σταμάτησαν την κυκλωτική τους κίνηση και του επιτέθηκαν , αναγκάζοντάς τον να οπισθοχωρήσει .
Λίγο μετά επιτίθενται οι Παίονες και Έλληνες ιππείς και οι Βάκτριοι μαζί με τους Σκύθες υποχωρούν .
Ενώ εξακολουθεί ακόμα η ιππομαχία και το μέτωπο συνεχίζει να προωθείται σταθερά λοξά , οι μακεδονικές ίλες και οι υπασπιστές βρίσκονται πλέον απέναντι από τα δρεπανηφόρα .
Ο Δαρείος εξαπολύει τα δρεπανηφόρα και δίνει εντολή να ακολουθήσει η πρώτη παράταξη ολόκληρου του στρατού , ελπίζοντας πως τα άρματα θα επιφέρουν σύγχυση στη φάλαγγα και ότι μέσα σε αυτή τη σύγχυση και με την επίθεση του υπόλοιπου στρατού , θα υπερνικήσει τη μακεδονική φάλαγγα .
Τα άρματα αποδείχθηκαν ωστόσο άχρηστα .
Τα άλογα αναχαιτίζονταν εύκολα ή τα τραυμάτιζαν οι Αγριάνες και οι τοξότες , ορισμένοι από τους οποίους άρπαζαν τα χαλινάρια , έριχναν τους ηνιόχους και έσφαζαν τα άλογα . Έτσι , πολλά από αυτά ακινητοποιήθηκαν , άλλα στράφηκαν προς τα πίσω και άλλα , όσα έφθασαν έως τη φάλαγγα , περνούσαν ανάμεσα από τα ανοίγματα που άφηναν οι φαλαγγίτες αραιώνοντας , για να τα παραλάβουν πιο πίσω εκτεθειμένα οι ιπποκόμοι .
Απαλλαγμένος ο Αλέξανδρος , από τα δρεπανηφόρα και βλέποντας να ακολουθεί η κύρια δύναμη των Περσών , έδωσε και εκείνος εντολή να αντεπιτεθούν τα στρατεύματα της πρώτης του παράταξης , που έμεναν ως εκείνη τη στιγμή ακίνητα .
Παράλληλα , έδωσε εντολή στον Αρέτη να αποκρούσει με τους Παίονές του τους εχθρούς που επιτέθηκαν στη δεξιά πλευρά του , κάτι που εκείνος έπραξε με τον καλύτερο τρόπο , κρίνοντας τη μάχη και πίσω από το κυρίως μέτωπο .
Ο ίδιος ο Αλέξανδρος επικεφαλής της ίλης του Κλείτου , σταματώντας τη λοξή κίνηση , όρμησε κατά της περσικής παράταξης και επιτέθηκε με όλους τους εταίρους στο ρήγμα που δημιουργήθηκε από την κίνηση των Βακτρίων .
Με αυτόν τον τρόπο έσπασε το εχθρικό μέτωπο και ο Αλέξανδρος επιτέθηκε κατευθείαν εναντίον του Δαρείου , γύρω από τον οποίο έγινε φοβερή ιππομαχία .
Την ίδια στιγμή επιτέθηκε και η μακεδονική φάλαγγα , η οποία συντεταγμένη πυκνά και προτείνοντας τις μακριές σάρισσες πίεσε ακόμα περισσότερο τους αντιπάλους .
Η μάχη πιθανώς εδώ θα παρατεινόταν περισσότερο , γιατί εδώ βρίσκονταν τα καλύτερα στρατεύματα του Δαρείου , Έλληνες , Κάρες , Πέρσες δορυφόροι , συγγενείς του βασιλέα και άλλοι που τράπηκαν σε φυγή , ωστόσο , αφήνοντας τον μεγάλο βασιλέα εκτεθειμένο .
Ο Δαρείος εκτιμώντας τον προσωπικό κίνδυνο που διέτρεχε , διέταξε το άρμα του να στραφεί προς τα πίσω , τρεπόμενος και ο ίδιος σε μακρά φυγή .