Επί Αντωνίνου Πίου , το 143 μ.Χ. , αναγορεύθηκε για το έτος εκείνο « ύπατος στρατηγός » ( consul ordinarius ) , το μέγιστο τιμητικό πολιτικό αξίωμα στο οποίο μπορούσε να ανέλθει Ρωμαίος συγκλητικός ( μέχρι τότε συγκλητικοί από την κυρίως Ελλάδα είχαν φτάσει μόνο μέχρι το αξίωμα του consul suffectus ) .
Ο Ηρώδης επένδυσε τα χρήματά του αγοράζοντας αγροτικές εκτάσεις σε διάφορες περιοχές όπως ο Μαραθώνας , η Εύβοια , η Κόρινθος , το Γύθειο και η Θυρεάτιδα της Αρκαδίας .
Κρίνοντας από τη θέση των περιοχών αυτών , φαίνεται πως τον ενδιέφερε η παραγωγή λαδιού και κρασιού .
Είχε επίσης υπό την εκμετάλλευσή του τα λατομεία μαρμάρου της Πεντέλης , που του απέδιδαν σημαντικό κέρδος , καθώς το προϊόν τους ήταν περιζήτητο σε όλη τον ρωμαϊκό κόσμο .
Με αυτές τις δραστηριότητες , αύξησε σημαντικά την περιουσία που κληρονόμησε από τον πατέρα του .
Ως άρχων των πόλεων στην Ασία μερίμνησε για την ευημερία τους και παρακάλεσε τον αυτοκράτορα να μην εγκαταλείψει την παρά τις όχθες του Σκαμάνδρου κτισμένη Αλεξάνδρεια Τρωάδα , τότε ρωμαϊκή αποικία , η οποία αποκαλούνταν και « Νέον Ίλιον » , η οποία δεν διέθετε νερό .
Ο Ηρώδης είχε υπολογίσει πως για τη κατασκευή των αναγκαίων έργων , τα οποία πιθανώς συμπεριλάμβαναν και υδραγωγείο , απαιτούνταν 3 εκατομμύρια δραχμές ή δηνάρια .
Ο Αδριανός πράγματι ενέκρινε πρόθυμα το τεράστιο αυτό για την εποχή του ποσό .
Ο Ηρώδης επέβλεψε ο ίδιος το έργο , πλην όμως η δαπάνη μέχρι αυτό να ολοκληρωθεί έφθασε τα επτά εκατομμύρια δραχμές .
Αυτό είχε ως συνέπεια να διαμαρτυρηθούν οι πληρεξούσιοι ( procuratores ) της επαρχίας , οι επιφορτισμένοι με τον έλεγχο των οικονομικών , παραπονούμενοι πως είναι άδικο να σπαταλάται ποσό που αντιστοιχούσε σε φόρους 500 πόλεων για τη κρήνη μιας . Έτσι ο Αδριανός αναγκάσθηκε να γράψει με πικρία στον Αττικό για τον γιο του Ηρώδη πως πράγματι είχε προβεί σε μεγάλη σπατάλη .
Τότε ο Αττικός απάντησε στον αυτοκράτορα να διακόψει τη χορηγία και το υπόλοιπο ποσό πέραν του αρχικού προϋπολογισμού το κατέβαλε ο ίδιος , εξουσιοδοτώντας τον Ηρώδη να παρουσιάσει αυτή τη δωρεά στην πόλη .
Οι Αθηναίοι λαμβάνοντας υπόψη τη δράση , την παιδεία και ασφαλώς τον πλούτο του Ηρώδη τον εξέλεξαν « αγωνοθέτη » των Παναθηναίων .
Και πράγματι ο Ηρώδης διεξήγαγε τη λειτουργία τους με πρωτοφανή λαμπρότητα και πολυτέλεια .
Εκείνο δε που είχε προκαλέσει ιδιαίτερη εντύπωση ήταν το ομοίωμα του πλοίου στο οποίο φέρονταν ο πέπλος της Αθηνάς που άλλοτε συρόταν με υποζύγια , και που με την επιμέλεια και τη χορηγία του Ηρώδη αυτή τη φορά ήταν πραγματικό πλοίο ( ναυς ) που φαινόταν να ολισθαίνει στη οδό των Παναθηναίων κινούμενο μόνο του από αφανή μηχανή .
Εκτός από αυτό το θέαμα που κατέπληξε τους Αθηναίους , ο Ηρώδης έντυσε τους λαμβάνοντες μέρος στην εορτή εφήβους με λευκούς χιτώνες ενώ μέχρι τότε έφεραν μαύρους σε ανάμνηση μυθολογικού γεγονότος και δημόσιου πένθους .
Γι ' αυτές τις αλλαγές και την επιμέλεια που επέδειξε ο Ηρώδης οι Αθηναίοι τον τίμησαν με στέφανο .
Τότε ο Ηρώδης υποσχέθηκε πως στην επόμενη εορτή των Παναθηναίων , δηλαδή μετά από τέσσερα χρόνια , θα υποδεχθεί όλους τους πολίτες και ξένους που θα έρχονταν στην εορτή καθώς και όλους τους αθλητές που θα λάμβαναν μέρος , μέσα σε μαρμάρινο στάδιο .
Πράγματι το 138 ή 139 μ.Χ . ο Ηρώδης εκπλήρωσε την υπόσχεσή του ανακαινίζοντας με μάρμαρο το γνωστό Παναθηναϊκό Στάδιο ( αναμαρμαρώθηκε από τον Γεώργιο Αβέρωφ στους νεότερους χρόνους ) .
Εκτός όμως των δωρεών και των έργων αυτών ο Ηρώδης έκανε ευεργεσίες και σε πολλές άλλες πόλεις .
Με δαπάνη του χτίστηκε θέατρο στη Κόρινθο , στο δε ιερό του Ποσειδώνα στον Ισθμό αφιέρωσε κολοσσιαία αγάλματα του Ποσειδώνα και της Αμφιτρίτης και σύμπλεγμα πολυτελέστατο που απεικόνιζε άρμα που έσερναν τέσσερα άλογα από χρυσό και ελεφαντοστό .
Επίσης στους Δελφούς έκτισε εξέδρα στο στάδιο και στην Ολυμπία έκτισε κρήνη , η οποία έφερε το όνομα της συζύγου του καθώς και υδραγωγείο .
Στις Θερμοπύλες κατασκεύασε μαρμάρινες ιαματικές κολυμβήθρες καθώς και άλλα πολλά έργα σε διάφορα μέρη .
Το 172 , έλαβε χώρα επεισόδιο το οποίο παραλίγο να στοιχίσει στον Ηρώδη τη ζωή του .
Παρά τις λεπτομέρειες που παραδίδει ο Φιλόστρατος , το υπόβαθρο της υπόθεσης δεν έχει ξεδιαλυθεί .
Επί Αντωνίνου Πίου και Μάρκου Αυρηλίου , η αριστοκρατική οικογένεια των Κουϊντιλίων , από τη ρωμαϊκή αποικία της Αλεξάνδρειας Τρωάδας , είχε ανέλθει στις ανώτερες βαθμίδες των ρωμαϊκών αξιωμάτων έχοντας επιτύχει τρία από τα μέλη της να αναγορευθούν ύπατοι .
Φαίνεται πως δύο αδέλφια από την οικογένεια αυτή , άτομα με επιρροή τα οποία είχαν διατελέσει ειδικοί εντεταλμένοι του αυτοκράτορα στο Κοινό της Ασίας , έτρεφαν μίσος για τον Ηρώδη ο οποίος τους αντιπαθούσε και απολάμβανε να τους αποκαλεί , χλευαστικά , « Τρώες » .
Οι Κουϊντίλιοι ενθάρρυναν τους εχθρούς του Ηρώδη με αποτέλεσμα να διογκωθεί η εχθρότητα των Αθηναίων προς τον τελευταίο .
Τότε ο Ηρώδης κατήγγειλε τους εχθρούς του , Δημόστρατο , Πραξαγόρα και Μαμερτίνο , στον ανθύπατο της επαρχίας για συνωμοσία εναντίον του .
Εκείνοι όμως έκαναν έφεση στον ίδιο τον αυτοκράτορα και , όταν κατέφθασαν στη βάση του στο Σίρμιο ή το Καρμούντο της Παννονίας , κέρδισαν την εύνοια ολόκληρης της αυτοκρατορικής οικογένειας .
Εν τω μεταξύ , κατέφθασε και ο Ηρώδης , ο οποίος είχε φέρει μαζί του , ως υπηρέτριες , δύο κόρες ενός από τους απελευθέρους του , του Αλκιμέδοντα ..
Αυτές όμως , λίγο πριν τη δίκη , σκοτώθηκαν από κεραυνό ενώ κοιμόντουσαν .
Το γεγονός συγκλόνισε βαθιά τον Ηρώδη και όταν αυτός , ταραγμένος όπως ήταν , εμφανίστηκε ενώπιον του αυτοκράτορα για να υπερασπιστεί την υπόθεσή του , έχασε την αυτοκυριαρχία του .
Επιτέθηκε με φραστική βιαιότητα στον Μάρκο Αυρήλιο κατηγορώντας τον για αχαριστία και ότι επηρεάζεται εναντίον του από τη γυναίκα του και την τρίχρονη κόρη του .
Ο διοικητής των πραιτωριανών , Βασσαίος Ρούφος , παρενέβη επισημαίνοντας πως από τα λόγια του ήταν ολοφάνερο πως ο Ηρώδης ήθελε να πεθάνει .
Ο Ηρώδης του ανταπάντησε πως ένας ηλικιωμένος άνθρωπος δεν έχει τίποτα να φοβηθεί και έφυγε από την αίθουσα διακόπτοντας τον λόγο του .
Ο Αυρήλιος δεν έδειξε να ταράζεται και συνέχισε την ακροαματική διαδικασία , ωστόσο κάποια στιγμή δεν άντεξε και ξέσπασε σε δάκρυα .
Η συμπεριφορά αυτή του Ηρώδη κανονικά θα επέφερε σκληρή τιμωρία στον ίδιο και στο προσωπικό του .
Τελικά οι απελεύθεροί του δέχθηκαν ελαφρές τιμωρίες ενώ ο Αλκιμέδοντας καμία , καθώς ο αυτοκράτορας συμμερίστηκε το πένθος του .
Ο Φιλόστρατος , ο οποίος αφηγείται το επεισόδιο , δεν είναι βέβαιος για το τι συνέβη τελικά στον Ηρώδη .
Αν και μετά το γεγονός , ο Ηρώδης διέμεινε για κάποιο διάστημα στο Ωρικόν της Ηπείρου , ο Φιλόστρατος αποκλείει την περίπτωση της εξορίας .
Είναι πιθανό πως ο Μάρκος Αυρήλιος συμβούλευσε τον Ηρώδη να απομακρυνθεί , για κάποιο διάστημα , από την Αθήνα , μέχρι να ηρεμήσουν τα πράγματα .
Από την πρώτη του γυναίκα Αλκία , απέκτησε ένα γιο , τον Ηρωδιανό , ο οποίος πέθανε πρόωρα .
Στη συνέχεια , ήλθε σε δεύτερο γάμο με τη Ρωμαία Αππία Άννια Ρήγιλλα , γόνο ιταλικής αριστοκρατικής οικογένειας .
Κάποια από τα μέλη της οικογένειας αυτής δεν είδαν με καλό μάτι τον γάμο αυτό ο οποίος , το 160 μ.Χ. , κατέληξε σε τραγωδία .
Κατά τον Φιλόστρατο , η Ρήγιλλα πέθανε κατά τη διάρκεια πρόωρης γέννας ( ήταν έγκυος 8 μηνών ) που προκλήθηκε από κλωτσιά που της έδωσε ο Αλκιμέδοντας , με εντολή του συζύγου της , για ασήμαντο λόγο .
Ο Ηρώδης την πένθησε με επιδεικτικό τρόπο που έφθασε τα όρια της χοντροκοπιάς , επισύροντας τα επικριτικά σχόλια συγχρόνων του , μεταξύ των οποίων ο Λουκιανός .
Φαίνεται μάλιστα πως έκτισε το περίφημο Ωδείο των Αθηνών στη μνήμη της Ρηγίλλης .
Ο αδελφός της Ρηγίλλης , Βραδούας , ύπατος στρατηγός εκείνη τη χρονιά , έφθασε στο σημείο να τον κατηγορήσει ως υπαίτιο του θανάτου της και τον προσήγαγε σε δίκη στη Ρώμη .
Εκεί ο Ηρώδης αθωώθηκε , με τον Φιλόστρατο να αναφέρει πως ο Βραδούας δεν προσκόμισε κάποια ισχυρή απόδειξη , ενώ δεν καταδικάστηκε ούτε ο Αλκιμέδοντας .
Η ιστορικός Sarah Pomeroy χαρακτηρίζει τη Ρήγιλλα κλασική περίπτωση θύματος συζυγικής βίας .
Ωστόσο , αν και είναι βέβαιο πως ο Ηρώδης φερόταν βάναυσα στη γυναίκα του , για αρκετούς ιστορικούς σήμερα η κατηγορία αυτή δεν ευσταθεί .
Παρ ' όλα αυτά , και εξαιτίας της ιδιόρρυθμης και αμφιλεγόμενης προσωπικότητας του Ηρώδη , στην υπόθεση υπάρχουν αναπάντητες υποψίες .
Από τα παιδιά του , η Ελπινίκη , η Αθηναΐς και ο Ρήγιλλος , καθώς και τρεις από τους νεαρούς προστατευόμενούς του , οι Πολυδευκίων , Αχιλλεύς και Μέμνων , πέθαναν σε νεαρή ηλικία κάτω από αδιευκρίνιστες συνθήκες .
Για τις κόρες του , ο Φιλόστρατος αναφέρει πως τις πένθησε κι αυτές με υπερβολικό τρόπο .
Στο τέλος , ο μόνος από τα παιδιά του που επέζησε ήταν ο Αττικός , ο οποίος έπασχε από διανοητική ασθένεια ..
Στα τελευταία χρόνια της ζωής του ο Ηρώδης ο Αττικός διέμενε στις επαύλεις του που είχε κτίσει στο Μαραθώνα και στην περιοχή της Κηφισιάς .
Εκεί συναντούσε τους φίλους και πολλούς θαυμαστές του με τους οποίους διεξήγαγε σπουδαίες συζητήσεις που περιέγραψε ο Αύλος Γέλλιος , στα Λατινικά , στο έργο του Αττικές νύχτες .
Πέθανε στην έπαυλή του στον Μαραθώνα το 177 ή 178 .
Ο ίδιος επιθυμούσε να ταφεί στον Μαραθώνα , ωστόσο οι Αθηναίοι άρπαξαν το σώμα του και το μετέφεραν πενθώντας στην Αθήνα , όπου το έθαψαν στην περιοχή του Παναθηναϊκού Σταδίου .
Στον τάφο του χαράχτηκε το επίγραμμα : « ΑΤΤΙΚΟΥ ΗΡΩΔΗΣ ΜΑΡΑΘΩΝΙΟΣ ΟΥ ΤΑΔΕ ΠΑΝΤΑ ΚΕΙΤΑΙ ΤΩΔΕ ΤΑΦΩ ΠΑΝΤΟΘΕΝ ΕΥΔΟΚΙΜΟΣ » .
Ο Φιλόστρατος αναφέρει την πληροφορία πως ο Ηρώδης σχετιζόταν με κάποιο τρόπο με κάποιον Γορδιανό , ύπατο γύρω στο 230 μ.Χ .
Τα συμφραζόμενα δείχνουν πως η σχέση αυτή ήταν πιθανώς συγγενική .
Δεν μπορεί να εντοπιστεί με βεβαιότητα η ταυτότητα του συγκεκριμένου Γορδιανού , ωστόσο φαίνεται πως πρόκειται για έναν από τους αυτοκράτορες Γορδιανό Α΄ , Γορδιανό Β΄ ή , λιγότερο πιθανά , Γορδιανό Γ΄ .
Η υπόθεση ότι κάποιος από αυτούς τους αυτοκράτορες ήταν απόγονος του Ηρώδη ενισχύεται από το γεγονός ότι οι Γορδιανοί φαίνεται να προέρχονταν από μικρασιατική οικογένεια ελληνικής καταγωγής .
Με την παιδεία που έλαβε , ο Ηρώδης πολύ γρήγορα εξελίχθηκε ως ένας από τους επιφανέστερους ρήτορες και σοφιστές της εποχής του .
Νέος ακόμα , δίδαξε ρητορική στην Αθήνα και , πριν το 160 μ.Χ. , ο αυτοκράτορας Αντωνίνος Πίος τον διόρισε καθηγητή στην επιδοτούμενη από τους Ρωμαίους ρητορική σχολή της Αθήνας .
Εκεί , καθώς και στο πολυτελές σπίτι του στην Κηφισιά , δίδασκε ρητορική μέχρι τα γεράματά του , γενόμενος δάσκαλος πολυάριθμων σοφιστών από όλο τον ρωμαϊκό κόσμο της εποχής των Αντωνίνων καθώς ακόμη και των ίδιων των αυτοκρατόρων Μάρκου Αυρηλίου και Λευκίου Βέρου .
Ακούραστος μελετητής των αρχαίων συγγραφέων , έκανε σκοπό της ζωής του την επικράτηση του αττικισμού έχοντας πρότυπο τον Κριτία , γι'αυτό και ονομάστηκε από τους συγχρόνους του « ηχώ κριτιάζουσα » .
Η ρητορική δεινότητα του Ηρώδη εξαίρονταν στην εποχή του με προσωνύμια όπως « βασιλεύς των λόγων » , « ο εις των δέκα ρητόρων » κ.ά .
Κατά τη μαρτυρία του Φιλόστρατου , στου οποίου το έργο Βίοι σοφιστών ο Ηρώδης αποτελεί την κεντρική μορφή , μπορούσε να απαγγέλλει αυτοσχέδιους λόγους που χαρακτηρίζονταν από τις βασικές αρετές του ρητορικού λόγου : αρμονία , δεινότητα , μεγαλοπρέπεια στη φωνή και απλότητα ύφους . Έτσι το ύφος του είχε κομψότητα , μέτρο και ποικιλία , χωρίς τις εκζητήσεις που χαρακτήριζαν τους σοφιστές της εποχής του . Έγραψε « διαλέξεις » , « μελέτες » και « εφημερίδες » ( ημερολογιακές σημειώσεις από τα μαθήματα που παρέδιδε ) , « εγχειρίδια » βοήθειας για τους μαθητές του και περιλήψεις των μαθημάτων , καθώς και « καίρια » ( σημειώσεις που κρατούσε μετά την απαγγελία των αυτοσχέδιων λόγων του ) .
Οι επιστολές του αποτελούν επίσης μεγάλο μέρος του έργου του .
Σχεδόν όλα τα γραπτά του χάθηκαν και του αποδίδονται μόνο η λατινική μετάφραση , από τον Γέλλιο , μίας fabula ( έργου μυθοπλασίας ) και ένας συμβουλευτικός λόγος .
Ο λόγος αυτός έχει θέμα μια φανταστική διαφορά μεταξύ Λακεδαιμονίων και Λαρισαίων , τοποθετούμενη στο τέλος του Πελοποννησιακού πολέμου , και του έχει αποδοθεί εκ των υστέρων ο τίτλος « Περί πολιτείας » .
Καθώς στον λόγο αυτό ο Ηρώδης παρουσιάζει αξιοσημείωτη γνώση της ελληνικής ιστορίας και αποφεύγει εντελώς τη χρήση μη αττικών γλωσσικών στοιχείων , ορισμένοι σύγχρονοι ιστορικοί θεωρούν ότι δεν του ανήκει αλλά έχει γραφτεί κατά τον 5ο ή 4ο αι . π.Χ .
Είναι αξιοσημείωτο πως ο Ηρώδης , παρά τη βαθιά εμπλοκή του στη συγκλητική σταδιοδρομία ( cursus honorum ) και τον γάμο του με γυναίκα από ρωμαϊκή οικογένεια πατρικίων , απέφυγε ολοκληρωτικά τον εκρωμαϊσμό .
Είναι επίσης αξιοσημείωτο ότι προτίμησε να αξιοποιήσει όλες του τις πνευματικές δυνάμεις σε μία τέχνη ( τη ρητορική ) , η οποία όχι μόνο χρησιμοποιούσε ελληνική γλώσσα , φόρμα και περιεχόμενο αλλά και της αποδιδόταν , από μερικούς , στοιχεία αντιρωμαϊκής διάθεσης . Έχει εκφραστεί η θέση ότι η πιο διαρκής στον χρόνο κληρονομιά της Δεύτερης Σοφιστικής , και κατά συνέπεια και του ίδιου του Ηρώδη , ως πιο γνωστού εκπροσώπου της , ήταν η διάδοση της ελληνικής Κοινής στο μορφωμένο κοινό της εποχής .
Το επίτευγμα εκείνο έμελλε αργότερα να οδηγήσει στην υιοθέτησή της Κοινής από το βυζαντινό κράτος και τους μορφωμένους υπηκόους του , διατηρώντας τη σε χρήση για περισσότερα από χίλια χρόνια .
Ο Ηρώδης διατηρούσε πολυτελή βίλα στον Μαραθώνα , σε θέση έκτασης 680 στρεμμάτων η οποία από την εποχή του Μεσαίωνα ονομάζεται « Μάντρα της Γριάς » .
Επιγραφή από το Κάτω Σούλι , η οποία διαβάστηκε πρόσφατα , αποκάλυψε πως το κτήμα της βίλας απλωνόταν ανατολικά και δυτικά του βουνού Κοτρώνι , μέχρι την πεδιάδα στο Κάτω Σούλι και έως και τον Βαρνάβα και , προς νότο , στην περιοχή του Βρανά και του μικρού έλους της Μπρεξίζας .
Ευρήματα από τη βίλα , όπως προτομές αυτοκρατόρων και μαρμάρινο γλυπτό που απεικονίζει ανάκλιντρο με άντρα ξαπλωμένο σε αυτό , προερχόμενο από ταφικό μνημείο , εκτίθενται στο Αρχαιολογικό Μουσείο Μαραθώνα .