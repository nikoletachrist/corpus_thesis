Το Martin B-26 Marauder ήταν δικινητήριο μέσο βομβαρδιστικό που χρησιμοποιήθηκε από την Πολεμική Αεροπορία του Στρατού των ΗΠΑ ( United States Army Air Forces , USAAF ) και άλλες Συμμαχικές αεροπορίες στο δεύτερο μισό του Δευτέρου Παγκοσμίου Πολέμου , αρχικά στο θέατρο επιχειρήσεων του Ειρηνικού και αργότερα στην Μεσόγειο και την δυτική Ευρώπη .
Πολλά Β-26 χάθηκαν σε θανατηφόρα ατυχήματα για ένα διάστημα μετά την αρχική εισαγωγή τους σε υπηρεσία και οι πιλότοι του έδωσαν το παρατσούκλι Widowmaker ( σε ελεύθερη απόδοση : αυτό ( ς ) που κάνει τις γυναίκες ( των πληρωμάτων ) χήρες ) εξ αιτίας των πολυάριθμων ατυχημάτων , που συνέβαιναν κυρίως στην απογείωση και την προσγείωση .
Το Marauder έπρεπε να προσεγγίζει τον αεροδιάδρομο με συγκεκριμένη ταχύτητα -που ήταν πολύ υψηλή- και όποτε ο πιλότος επιβράδυνε το αεροσκάφος κάτω από το όριο , αυτό έπεφτε σε απώλεια στήριξης με αποτέλεσμα να συντριβεί .
Η κατάσταση άλλαξε ύστερα από την επανεκπαίδευση των πληρωμάτων και την υιοθέτηση διάφορων τροποποιήσεων στην αεροδυναμική που βελτίωσαν σημαντικά την συμπεριφορά του αεροσκάφους στην προσαπογείωση .
Μετά τις αλλαγές αυτές αποδείχθηκε ένα εξαιρετικό βομβαρδιστικό και απέδωσε πολύ καλά σε όλα τα μέτωπα που χρησιμοποιήθηκε .
Στο τέλος του πολέμου είχε τον μικρότερο ποσοστό απωλειών από όλα τα βομβαρδιστικά της USAAF .
Στο διάστημα Φεβρουαρίου 1941 - Μαρτίου 1945 κατασκευάστηκαν 5288 μονάδες .
Εκτός από τους Αμερικανούς τον τύπο αξιοποίησε η RAF , η Πολεμική Αεροπορία της Νότιας Αφρικής ( SAAF ) και η Πολεμική Αεροπορία των Ελεύθερων Γάλλων . Όταν η Πολεμική Αεροπορία των ΗΠΑ έγινε ανεξάρτητος κλάδος των ενόπλων δυνάμεων της χώρας το 1947 , όλα τα B-26 είχαν ήδη αποσυρθεί από τις τάξεις της και είχαν αντικατασταθεί από τα Douglas A-26 Invader .
Τον Μάρτιο του 1939 , το Αεροπορικό Σώμα του Στρατού των ΗΠΑ ( United States Army Air Corps , USAAC ) εξέδωσε απαίτηση ( Circular Proposal 39-640 ) με την οποία ζητούσε την ανάπτυξη νέου μέσου βομβαρδιστικού που θα είχε μέγιστη ταχύτητα 560 km/h , ακτίνα δράσης 4800 km και θα ήταν ικανό να μεταφέρει 910 kg βομβών .
Στις 5 Ιουλίου του ίδιου έτους η Glenn L.
Martin Company υπέβαλε την πρόταση της , το Model 179 , που κρίθηκε ανώτερο όλων των ανταγωνιστών του στον σχετικό διαγωνισμό και κέρδισε συμβόλαιο για την κατασκευή 201 μονάδων με την ονομασία Β-26 .
Από την φάση του προκαταρκτικού σχεδιασμού μέχρι την παράδοση των πρώτων αεροσκαφών στις επιχειρησιακές μονάδες μεσολάβησε διάστημα μόλις δύο ετών .
Τον Σεπτέμβριο του 1940 ακολούθησε και δεύτερη παραγγελία για άλλες 930 μονάδες .
Πρέπει να σημειωθεί ότι μέχρι εκείνη την στιγμή δεν είχε πραγματοποιηθεί ακόμα ούτε η πρώτη πτήση του πρωτοτύπου .
Το B-26 ήταν ένα υψηλοπτέρυγο μονοπλάνο ολομεταλλικής κατασκευής με τρίκυκλο ανασυρόμενο σύστημα προσγείωσης .
Το πλήρωμα αποτελούνταν από τον βομβαρδιστή που κάθονταν στο ρύγχος και χειρίζονταν ένα πολυβόλο των 7,62 mm , τον πιλότο και τον συγκυβερνήτη που κάθονταν ο ένας δίπλα στον άλλο , τον πλοηγό/ασυρματιστή που κάθονταν ακριβώς πίσω τους καθώς και πολυβολητές που χειρίζονταν τον ραχιαίο πυργίσκο με δύο πολυβόλα των 12,7 mm και το πολυβόλο των 7,62 mm στην ουρά .
Στο μέσο της ατράκτου υπήρχαν δύο αποθήκες βομβών στις οποίες μπορούσε συνολικά να μεταφερθεί φορτίο 2600 kg .
Στην πράξη τα Marauder επιχειρούσαν σπάνια με το μέγιστο φορτίο βομβών διότι μειώνονταν σημαντικά η ακτίνα δράσης και στην οπίσθια αποθήκη βομβών τοποθετούνταν συχνά επιπλέον δεξαμενές καυσίμου .
Το αεροσκάφος προωθούνταν από δύο αστεροειδείς κινητήρες Pratt & Whitney R-2800 Double Wasp που έστρεφαν τετράφυλλες έλικες .
Ο λόγος διαστάσεων ( aspect ratio ) ήταν χαμηλός και η επιφάνεια των πτερύγων σχετικά μικρή για ένα αεροσκάφος τέτοιου βάρους , με συνέπεια να έχει μεν εξαιρετικές επιδόσεις αλλά με τίμημα τον υψηλότατο πτερυγικό φόρτο ( 259 kg/m² στις αρχικές εκδόσεις ) -τον υψηλότερο συγκριτικά με οποιοδήποτε άλλο αεροσκάφος που εντάχθηκε σε υπηρεσία με το USAAC .
Το πρώτο Β-26 πραγματοποίησε την παρθενική του πτήση στις 25 Νοεμβρίου 1940 με τον δοκιμαστή πιλότο William K. `` Ken '' Ebel στα χειριστήρια .
Οι παραδόσεις άρχισαν τον Φεβρουάριο του 1941 ενώ τον Μάρτιο ξεκίνησαν οι Επιχειρησιακές Δοκιμές ( Accelerated Service Testing ) στην αεροπορική βάση Wright-Patterson στο Οχάιο .
Παρόλο που το B-26 ήταν ένα ταχύ αεροσκάφος με καλύτερες επιδόσεις από το σύγχρονό του North American B-25 Mitchell , είχε σχετικά μικρή πτερυγική επιφάνεια με συνέπεια να είναι πολύ υψηλός ο πτερυγικός φόρτος και να απαιτείται ιδιαίτερα υψηλή ταχύτητα προσέγγισης κατά την προσγείωση ( 193 με 217 km/h , ανάλογα με το φορτίο ) Τουλάχιστον δύο από τα πρώιμα Β-26 υπέστησαν σοβαρότατες ζημιές κατά την προσγείωση . Όλα τα αεροσκάφη καθηλώθηκαν προσωρινά τον Απρίλιο του 1941 προκειμένου να διερευνηθούν τα αίτια του προβλήματος .
Προσδιορίστηκαν δύο κύριοι παράγοντες : η ανεπαρκής ταχύτητα προσέγγισης στην προσγείωση , που είχε σαν αποτέλεσμα την απώλεια στήριξης και την πρόσκρουση του αεροσκάφους , καθώς και η ανομοιόμορφη κατανομή του βάρους .
Το δεύτερο οφείλονταν στο ότι δεν είχε εγκατασταθεί ακόμα ο ραχιαίος πυργίσκος πολυβόλων .
Παρατηρήθηκε επίσης ότι το σκέλος του τροχού στο ρύγχος πολύ συχνά κατέρρεε ενώ το αεροσκάφος βρίσκονταν στον τροχόδρομο , προσγειώνονταν ή απογειώνονταν .
Οι κινητήρες Pratt & Whitney R-2800-5 ήταν αξιόπιστοι όμως ο μηχανισμός αλλαγής του βήματος απαιτούσε ενδελεχή συντήρηση για να λειτουργεί σωστά , κάτι που δεν ήταν πάντα εφικτό στα αεροδρόμια της πρώτης γραμμής .
Ανθρώπινα λάθη καθώς και κάποιες αστοχίες του υλικού είχαν σαν αποτέλεσμα να στρέφονται οι έλικες με υπερβολική ταχύτητα , σημαντικά ανώτερη από την προβλεπόμενη , με συνέπεια να ελοχεύει ο κίνδυνος διάλυσης τους εν πτήσει .
Πολύ επικίνδυνη ήταν επίσης η απώλεια ισχύος στον ένα από τους δύο κινητήρες ενώ απογειώνονταν το αεροσκάφος .
Οι προαναφερθείσες ατέλειες σε συνδυασμό με ανθρώπινα λάθη οδήγησαν σε αριθμό ατυχημάτων , σε ένα εκ των οποίων σκοτώθηκε ο διοικητής του 22ου Συντάγματος Βομβαρδισμού , Mark Lewis .
Το 1942 ο Γκλεν Μάρτιν κλήθηκε να καταθέσει ενώπιον της Ειδικής Επιτροπής της Γερουσίας για την εξέταση του αμυντικού προγράμματος , που έμεινε γνωστή ως Επιτροπή Τρούμαν σχετικά με τα προβλήματα που αντιμετώπιζε το Β-26 .
Ο γερουσιαστής , τότε , Χάρυ Τρούμαν ρώτησε τον Μάρτιν σχετικά και ο δεύτερος απάντησε ότι οι πτέρυγες του αεροσκάφους ήταν πολύ κοντές .
Στην συνέχεια ο Τρούμαν ρώτησε γιατί δεν αλλάζουν οι πτέρυγες , για να λάβει την απάντηση ότι ήταν πάρα πολύ μακριά κατά μήκος και ότι εξάλλου η εταιρεία του είχε ήδη λάβει το συμβόλαιο .
Η απάντηση του Τρούμαν ήταν άμεση : σε αυτή την περίπτωση το συμβόλαιο θα ακυρώνονταν .
Κατόπιν τούτων ο Μάρτιν δεσμεύτηκε να γίνουν οι απαραίτητες αλλαγές στην πτέρυγα .
Μέχρι τον Φεβρουάριο του 1943 είχε παρουσιασθεί η νεώτερη έκδοση του βομβαρδιστικού , το Β-26Β-10 , που είχε εκπέτασμα μεγαλύτερο κατά 1,8 m , αναβαθμισμένους κινητήρες , επιπλέον θωράκιση και αμυντικό οπλισμό .
Πρέπει να σημειωθεί ότι στο τέλος του πολέμου το Marauder είχε το μικρότερο ποσοστό απωλειών από όλα τα βομβαρδιστικά της USAAF .
Το Marauder χρησιμοποιήθηκε κυρίως στο θέατρο επιχειρήσεων της δυτικής Ευρώπης .
Επίσης εξοπλίστηκαν με Β-26 μονάδες που επιχειρούσαν στην Μεσόγειο και τον Ειρηνικό . Όταν έκανε το ντεμπούτο του υπέστη βαρύτατες απώλειες , όμως τελικά αποδείχθηκε ένα από τα καλύτερα αμερικανικά μέσα βομβαρδιστικά του πολέμου . Όταν τελείωσε ο πόλεμος είχαν πραγματοποιηθεί περισσότερες από 110000 έξοδοι με Marauder και είχαν ριφθεί 150000 τόνοι βομβών .
Εκτός από τους Αμερικανούς , αξιοποίησαν τον τύπο οι Βρετανοί , οι Νοτιοαφρικανοί και οι Ελεύθεροι Γάλλοι .
Τον Φεβρουάριο του 1941 παρέλαβε το Β-26 η πρώτη επιχειρησιακή μονάδα , το 22ο Σύνταγμα Βομβαρδισμού ( Bombardment Group ) στο Langley Field της Βιρτζίνια , προς αντικατάσταση των παλαιότερων βομβαρδιστικών Douglas B-18 Bolo .
Στα τέλη του 1941 εξοπλίστηκαν το 38ο και το 28ο Σύνταγμα .
Αμέσως μετά την επίθεση των Ιαπώνων στο Περλ Χάρμπορ το 22ο Σύνταγμα αναπτύχθηκε στον νοτιοδυτικό Ειρηνικό , αρχικά με πλοία μέχρι την Χαβάη και στη συνέχεια το ιπτάμενο σκέλος της μονάδας αεροπορικώς στην Αυστραλία .
Η πρώτη πολεμική αποστολή του 22ου ήταν η προσβολή στόχων στην Ραμπαούλ στις 5 Απριλίου 1942 .
Το 38ο Σύνταγμα , με βάση στο Patterson Field του Οχάιο , συνέχισε τις δοκιμές για την βελτίωση του τύπου , συμπεριλαμβανομένης της εμβέλειας του και της βελτίωσης της αποδοτικότερης χρήσης των καυσίμων .
Αμέσως μετά την είσοδο των ΗΠΑ στον πόλεμο έγιναν σχέδια αποστολής του 38ου Συντάγματος στον νοτιοδυτικό Ειρηνικό , αφού πρώτα εξοπλίζονταν με Β-26Β που είχαν επιπλέον δεξαμενές καυσίμου και δυνατότητα μεταφοράς τορπιλών .
Τρία Β-26Β του 38ου και δύο του 22ου Συντάγματος αποσπάστηκαν στην νήσο Μίντγουεϊ .
Τέσσερα αεροσκάφη συμμετείχαν στην αεροναυμαχία του Μίντγουεϊ πραγματοποιώντας επιθέσεις αεροτορπιλισμού ενάντια στα ιαπωνικά πλοία στις 4 Ιανουαρίου 1942 .
Τα δύο καταρρίφθηκαν και τα άλλα δύο υπέστησαν τόσο σοβαρές ζημιές που διαγράφηκαν από τα μητρώα όταν επέστρεψαν στην βάση τους .
Δεν κατάφεραν να πλήξουν με τις τορπίλες τους κανένα ιαπωνικό πλοίο , όμως πέτυχαν να καταρρίψουν ένα από τα μαχητικά Mitsubishi A6M Zero που προστάτευαν τον ιαπωνικό στόλο και να σκοτώσουν δύο ναύτες επί του αεροπλανοφόρου Akagi με τα πολυβόλα τους .
Από τον Ιούνιο του 1942 τα Β-26 του 38ου Συντάγματος βρίσκονταν στην Νέα Καληδονία και τα νησιά Φίτζι .
Επιχειρώντας από την Νέα Καληδονία , πραγματοποίησαν αποστολές ενάντια στις ιαπωνικές βάσεις στις νήσους του Σολομώντα . Ένα Β-26 κατάφερε μάλιστα να καταρρίψει μια αεράκατο Kawanishi H6K .
Το 1943 αποφασίσθηκε η απόσυρση των Β-26 από το θέατρο επιχειρήσεων του Ειρηνικού και η αντικατάστασή τους από βομβαρδιστικά North American B-25 Mitchell .
Παρόλα αυτά το 19ο Σμήνος του 22ου Συντάγματος συνέχισε να επιχειρεί με Β-26 , με την τελευταία αποστολή να λαμβάνει χώρα στις 9 Ιανουαρίου 1944 .
Δύο ακόμα σμήνη Β-26 εξοπλισμένα με τορπίλες χρησιμοποιήθηκαν σε αποστολές προσβολής θαλάσσιων στόχων στις Αλεούτιες Νήσους χωρίς να αναφερθεί όμως κάποια επιτυχία .
Τρία συντάγματα βομβαρδισμού διατέθηκαν προς υποστήριξη των Συμαχικών αποβάσεων στην γαλλική βόρεια Αφρική ( Επιχείρηση Πυρσός ) το Νοέμβριο του 1942 .
Αρχικά πραγματοποιούσαν αποστολές σε χαμηλό ύψος και ενάντια σε βαρύτατα προστατευμένους στόχους , με συνέπεια να υποστούν σημαντικές απώλειες χωρίς να επιτύχουν αξιόλογα αποτελέσματα .
Αργότερα πραγματοποιούσαν αποστολές σε μεσαία ύψη .
Μέχρι το πέρας των επιχειρήσεων στην βόρεια Αφρική τα Marauder πραγματοποίησαν 1587 εξόδους κατά την διάρκεια των οποίων χάθηκαν 80 αεροσκάφη .
Είχαν δηλαδή την διπλάσια αναλογία απωλειών από τα Β-25 που πραγματοποίησαν 70 % περισσότερες εξόδους .
Παρά τα αρνητικά αρχικά αποτελέσματα , τα Β-26 χρησιμοποιήθηκαν στις επιχειρήσεις στην Σικελία , τη νότια Ιταλία και την νότια Γαλλία .
Ο πτέραρχος John Slessor μάλιστα ανέφερε πως θεωρούσε ότι το 42ο Σύνταγμα Βομβαρδισμού , που ήταν εξοπλισμένο με Β-26 , ήταν η `` καλύτερη μονάδα ημερήσιων βομβαρδιστικών του κόσμου '' .
Τα πρώτα Β-26 εντάχθηκαν στην δύναμη της περίφημης 8ης Αεροπορίας στις αρχές του 1943 και συγκεκριμένα στο 322ο Σύνταγμα Βομβαρδισμού .
Οι πρώτες πολεμικές αποστολές έγιναν τον Μάιο του ίδιου έτους .
Το προφίλ των αποστολών , που πραγματοποιούνταν σε χαμηλά ύψη , ήταν παρόμοιο με αυτών στην βόρεια Αφρική και όπως και εκεί τα αποτελέσματα ήταν πενιχρά .
Στην δεύτερη μόλις αποστολή , που είχε σαν στόχο την προσβολή του σταθμού ηλεκτροπαραγωγής του IJmuiden στην Ολλανδία , χωρίς κάλυψη μαχητικών , χάθηκαν και τα 11 αεροσκάφη που συμμετείχαν εξ αιτίας της συνδυασμένης δράσης των αντιαεροπορικών και των αναχαιτιστικών της Luftwaffe .
Μετά από την καταστροφή αυτή αποφασίστηκε ότι τα Β-26 θα επιχειρούσαν σε μεσαία ύψη καθώς και η μεταφορά τους στην 9η Αεροπορία , που συγκροτήθηκε για την υποστήριξη των Συμμαχικών δυνάμεων που θα αποβιβάζονταν στην νότια Γαλλία .
Οι αποστολές σε μεσαία ύψη ( 3000 με 4600 m ) και με επαρκή κάλυψη από φίλια μαχητικά αποδείχθηκαν πολύ πιο επιτυχημένες : τα Marauder έπληξαν πληθώρα στόχων , στα πλαίσια της προπαρασκευής για την απόβαση στη Νορμανδία , συμπεριλαμβανομένων γεφυρών και εγκαταστάσεων εκτόξευσης ιπτάμενων βομβών V-1 . Όταν έγιναν διαθέσιμες βάσεις σε γαλλικό έδαφος μετά την απόβαση , τα B-26 μεταφέρθηκαν εκεί .
Επιχειρώντας από μεσαία ύψη έπλητταν τους στόχους τους με μεγάλη ακρίβεια και ήταν , σύμφωνα με την ίδια την 9η Αεροπορία , τα ακριβέστερα βομβαρδιστικά που διέθετε στον τελευταίο μήνα του πολέμου στην Ευρώπη .
Οι απώλειες ήταν ασύγκριτα μικρότερες σε σχέση με τις αρχικές επιχειρήσεις σε μικρά ύψη , ενώ σύμφωνα με την 9η Αεροπορία τα Β-26 είχαν την μικρότερη αναλογία απωλειών ( λιγότερο από 0,5 % ) σε σχέση με οποιονδήποτε άλλο τύπο αεροσκάφους που διέθετε .
Τα Β-26 πραγματοποίησαν την τελευταία τους αποστολή την 1η Μαΐου 1945 , ενάντια στην γερμανική φρουρά του Île d'Oléron . Όλες οι μονάδες είχαν διαλυθεί μέχρι τις αρχές του 1946 .
Το 1942 δόθηκαν στην RAF 52 B-26A στα πλαίσια του προγράμματος Lend-Lease .
Σε βρετανική υπηρεσία ονομάστηκαν Marauder I και όπως και τα προγενέστερα βομβαρδιστικά Martin Maryland και Baltimore διατέθηκαν στο θέατρο επιχειρήσεων της Μεσογείου .
Αντικατέστησαν τα Bristol Blenheim του Νο . 14 Σμήνους της RAF ( No . 14 Squadron RAF ) .
Η πρώτη αποστολή του Σμήνους με τα Marauder πραγματοποιήθηκε στις 6 Νοεμβρίου 1942 , με τα αεροσκάφη να αξιοποιούνται κυρίως σε αποστολές αναγνώρισης μακράς ακτίνας , ναρκοθέτησης και προσβολής θαλάσσιων στόχων .
Σε αντίθεση με τους Αμερικανούς , οι Βρετανοί κατάφεραν να χρησιμοποιήσουν με σημαντική επιτυχία το Marauder στον ρόλο του τορπιλοπλάνου , βυθίζοντας πολλά εμπορικά πλοία .
Επίσης κατάφεραν να καταρρίψουν με τα Marauder μεγάλους αριθμούς ιταλικών και γερμανικών μεταγωγικών αεροσκαφών που μετέφεραν εφόδια και προσωπικό από την Ιταλία στην βόρειο Αφρική .
Το 1943 παραδόθηκαν 100 B-26C-30 ( Marauder II ) που επέτρεψαν τον εξοπλισμό δύο σμηνών της Πολεμικής Αεροπορίας της Νότιας Αφρικής ( SAAF ) ( 12ο και 24ο Σμήνος ) .
Τα νοτιοαφρικανικά Marauder ανέλαβαν αποστολές βομβαρδισμού στο Αιγαίο , την Κρήτη και την Ιταλία .
Το 1944 διατέθηκαν ακόμα 350 Β-26F και G για τον εξοπλισμό των σμηνών 21 και 30 της νοτιοαφρικάνικης αεροπορίας .
Η συνολική δύναμη των Marauder των τεσσάρων σμηνών συγκεντρώθηκε στην Ιταλία για να συγκροτήσει μια Πτέρυγα εξοπλισμένη αποκλειστικά με τον τύπο .
Επίσης εξοπλίστηκαν ένα ακόμα σμήνος της SAAF και ένα νεοσύστατο σμήνος της RAF που ανέλαβαν την υποστήριξη των παρτιζάνων του Τίτο στην Γιουγκοσλαβία . Ένα Marauder του 25ου Σμήνους της SAAF που χάθηκε στις 4 Μαΐου 1945 , στην τελευταία αποστολή του Σμήνους στον Δεύτερο Παγκόσμιο Πόλεμο ήταν το τελευταίο αεροσκάφος του τύπου που χάθηκε στην μάχη . Άμεσα μετά την λήξη του πολέμου τα αεροσκάφη της RAF και της SAAF διαλύθηκαν για σκραπ .
Μετά την ολοκλήρωση της Επιχείρησης Πυρσός η Πολεμική Αεροπορία των Ελεύθερων Γάλλων επανεξόπλισε τρία σμήνη της , που διέθεταν Lioré et Olivier LeO 451 και Douglas DB-7 , με Marauder .
Τα αεροσκάφη αυτά ανέλαβαν αποστολές βομβαρδισμού στην Ιταλία και κατά την Συμμαχική απόβαση στη νότια Γαλλία .
Προς τα τέλη του πολέμου τα Marauder αποτελούσαν τον κορμό της δύναμης βομβαρδισμού των Ελεύθερων Γάλλων , συμμετέχοντας σε 270 αποστολές κατά την διάρκεια των οποίων πραγματοποίησαν 4884 εξόδους .
Τον Ιούνιο του 1945 οι μονάδες των Marauder διαλύθηκαν και τα βομβαρδιστικά αντικαταστάθηκαν από άλλους τύπους .
Δύο Marauder διατηρήθηκαν και αξιοποιήθηκαν σαν αεροσκάφη δοκιμών για τον κινητήρα τζετ SNECMA Atar .
Με την εξαίρεση των B-26C , που παράγονταν στο εργοστάσιο της Ομάχα στην Νεμπράσκα , όλα τα άλλα Marauder κατασκευάστηκαν στο εργοστάσιο του Middle River στην Βαλτιμόρη .