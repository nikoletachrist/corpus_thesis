Τον Φεβρουάριο του 2012 είχε εμφανιστεί σε τηλεοπτική εκπομπή σχετικά με παρουσίαση μουσικής εκδήλωσης .
Μέσω της μουσικής του μιλούσε για την στάση που ακολουθούσε στην ζωή του , για πρόσφυγες , μετανάστες , για τη βία του κατεστημένου , για τη δολοφονία του Αλέξανδρου Γρηγορόπουλου και του Κάρλο Τζουλιάνι , διαδηλωτή στη Γένοβα το 2001 .
Δεν ανήκε σε καμία παράταξη , αλλά είχε αναπτύξει αντιφασιστική δράση .
Ο πατέρας του Παύλου Φύσσα εμφανιζόμενος σε τηλεοπτικό σταθμό , δήλωσε θυμωμένος πως ο γιος του δεν ανήκε ποτέ πουθενά πολιτικά , καταγγέλλοντας την πολιτική του εκμετάλλευση .
Ο φυσικός αυτουργός της δολοφονίας , ο 45χρονος Γιώργος Ρουπακιάς , γεννήθηκε στην Αθήνα και μεγάλωσε με τη γιαγιά του και την ετεροθαλή αδερφή του , μακριά από τους γονείς του που ήταν μετανάστες στη Γερμανία .
Ο ίδιος δεν σπούδασε και δεν απέκτησε ιδιαίτερη κατάρτιση .
Με τη σύζυγό του Μαργαρίτα είχαν μία κόρη και έναν γιο , που το 2013 ήταν πάνω από 15 ετών .
Ο Ρουπακιάς απασχολούνταν σε μαγαζί φίλου του στην Ιχθυόσκαλα Κερατσινίου σε βαριές δουλειές , κυρίως μεταφορικές .
Λίγο καιρό πριν τη δολοφονία εργαζόταν σε εταιρία υγρών καυσίμων , από όπου είχε απολυθεί .
Ο ίδιος στην απολογία του για τη δολοφονία ισχυρίστηκε ότι είχε χαλαρή σχέση με τη Χρυσή Αυγή , η πρώτη του επαφή με το κόμμα έγινε από τις αρχές Οκτωβρίου του 2012 , δεν είχε εγγραφεί ποτέ επίσημα ως μέλος της και δεν είχε αντιληφθεί κάτι σχετικό με την ναζιστική ιδεολογία .
Επίσης ισχυρίστηκε ότι ήταν οργανωμένος στην ΚΝΕ από τα 13 ως τα 17 του χρόνια .
Η Χρυσή Αυγή αρνήθηκε ότι έχει οποιαδήποτε σχέση με τον Ρουπακιά .
Από έρευνες όμως φέρεται να είχε στενή σχέση με ηγετικά στελέχη της Χρυσής Αυγής , και συμμετείχε σε πολλές δραστηριότητές της .
Σε βίντεο του Ιουλίου του 2012 από τον Άγιο Παντελεήμονα , που είχε αναρτήσει στο διαδίκτυο η ΧΑ , διακρίνεται ο Ρουπακιάς ως μέλος ομάδας χρυσαυγιτών από τη Νίκαια που συμμετείχαν με επικεφαλής το βουλευτή της ΧΑ Ηλία Παναγιώταρο στην περιφορά της εικόνα του αγίου .
Καταθέσεις στους ανακριτές εντάσσουν τον Ρουπακιά στην ηγετική ομάδα της τοπικής οργάνωσης Χρυσής Αυγής Νίκαιας .
Σε κατάλογο των « πυρηναρχών » και των υπεύθυνων των οικονομικών των τοπικών οργανώσεων της ΧΑ που βρέθηκε τον Οκτώβριο του 2013 μετά από έρευνα του ΣΔΟΕ στο σπίτι της λογίστριας της Χρυσής Αυγής ο Ρουπακιάς αναφερόταν ως αναπληρωτής οικονομικός υπεύθυνος της οργάνωσης της Νίκαιας δίπλα στο Γιώργο Πατέλη , επικεφαλής των « ταγμάτων εφόδου » στην περιοχή , ενώ σε τηλεφωνική του συνομιλία δυο μέρες μετά τη δολοφονία ένα στέλεχος της ΧΑ ανέφερε ότι εκείνος είχε βάλει το Ρουπακιά « στις ομάδες ασφαλείας » .
Ο ίδιος σε άλλη συνομιλία του ανέφερε ότι ο Ρουπακιάς λάμβανε μισθό 600 ευρώ από τη Χρυσή Αυγή .
Τον Ιούνιο του 2013 ο Ρουπακιάς επισκέφθηκε μαζί με πενήντα περίπου χρυσαυγίτες από τη Νίκαια την Τ.Ο . της Χ.Α . στη Σπάρτη , όπου εκφώνησε ομιλία ως εκπρόσωπος της Τ.Ο .
Νίκαιας .
Τον Αύγουστο του 2013 συμμετείχε σε μία κατασκήνωση της ΧΑ κοντά στον ποταμό Νέδα , η οποία είχε οργανωθεί με εντολή του Γιάννη Λαγού και περιλάμβανε στρατιωτικού τύπου γυμνάσια και ιδεολογική κατήχηση στα ναζιστικά ιδεώδη της ΧΑ , στην οποία παρίστατο και ο Ρουπακιάς .
Σε βίντεο από μία νυχτερινή τελετή ορκωμοσίας νέων μελών της ΧΑ ο Ρουπακιάς ήταν ένας από τα τέσσερα στελέχη του πυρήνα της ΧΑ Νίκαιας ενώπιον των οποίων ορκίζονταν και χαιρετούσαν ναζιστικά τα δόκιμα μέλη της ΧΑ .
Στις 15 Σεπτεμβρίου ο Ρουπακιάς ταξίδεψε μαζί με άλλα μέλη της τοπικής οργάνωσης Νίκαιας της ΧΑ στο Μελιγαλά της Μεσσηνίας όπου , φορώντας παντελόνι παραλλαγής και μπλούζα με το λογότυπο της οργάνωσης της Νίκαιας , συμμετείχε στο μνημόσυνο για τους νεκρούς της « πηγάδας » τραγουδώντας ύμνους της ΧΑ , προτού μέλη της ΧΑ προπηλακίσουν και εκδιώξουν το δήμαρχο Οιχαλίας και τον εκπρόσωπο των συγγενών των νεκρών .
Στις 17 Σεπτεμβρίου 2013 , ο Παύλος Φύσσας βγήκε συνοδευόμενος από τη σύντροφό του σε μια καφετέρια και μαζί με άλλα 8-10 άτομα παρακολουθούσαν αγώνα ποδοσφαίρου .
Στην ίδια καφετέρια βρίσκονταν επίσης μια παρέα ακόμα δυο-τριών ατόμων .
Σύμφωνα με την προανάκριση , υπήρξε ένταση ανάμεσα στις δύο παρέες .
Στη συνέχεια , η δεύτερη παρέα άρχισε να καλεί ενισχύσεις .
Μέλος της δεύτερης παρέας ο Ιωάννης Άγγος , υπεύθυνος ασφάλειας της Τοπικής Οργάνωσης Νίκαιας της Χρυσής Αυγής που , σύμφωνα με την απολογία του στις ανακρίτριες , κάλεσε τον ιεραρχικά ανώτερό του , υπεύθυνο πολιτικής δράσης της ΤΟ , Καζαντζόγλου και τον πληροφόρησε για την παρουσία του Φύσσα και της παρέας του στην καφετέρια .
Σύμφωνα με τον πυρηνάρχη Νίκαιας της ΧΑ , Γιώργο Πατέλη , ο Καζαντζόγλου του τηλεφώνησε λίγα λεπτά αργότερα .
Γύρω στις 23:30 ο Πατέλης έστειλε μέσω υπολογιστή σε κινητά τηλέφωνα μελών της ΧΑ από τη Νίκαια το γραπτό μήνυμα : « Όλοι τώρα τοπική . Όσοι είσαστε κοντά .
Δεν θα περιμένουμε μακρινούς .
Τώρα » .
Από τις 23:26 ως τις 23:50 ο Πατέλης επικοινώνησε επτά φορές τηλεφωνικά με το βουλευτή της ΧΑ και περιφερειάρχη Πειραιά Γιάννη Λαγό .
Σε ομιλία στα γραφεία της ΤΟ Νίκαιας το καλοκαίρι του 2012 ο Πατέλης ενημέρωσε τους συγκεντρωμένους χρυσαυγίτες ότι μόνο εάν λάβει την έγκριση του Λαγού θα στείλει γραπτά μηνύματα για τη συγκρότηση μιας ομάδας χρυσαυγιτών που θα πάει να « καθαρίσει » το πανηγύρι στην Παναγίτσα της Νίκαιας λέγοντας ότι « Δε θα μείνει τίποτα όρθιο .
Τίποτα ! Ό , τι κινείται , σφάζεται » .
Σύμφωνα με ανακοίνωση που εξέδωσε η Ελληνική Αστυνομία την επομένη της δολοφονίας , στις 23:57:42 δέχθηκε κλήση ότι μια ομάδα 50 ατόμων με ρόπαλα είχε συγκεντρωθεί στη συμβολή των οδών Ιφιγένειας και της λεωφόρου Παναγή Τσαλδάρη στο Κερατσίνι και κατευθυνόταν σε κατάστημα-καφετέρια με την επωνυμία Κοράλι .
Σύμφωνα με την ανακοίνωση της ΕΛΑΣ στις 23:59:19 ανατέθηκε σε μια ομάδα 8 αστυνομικών της ομάδας ΔΙΑΣ να μεταβούν στο σημείο .
Οι αστυνόμοι μετέβησαν στην καφετέρια , έξω από την οποία βρισκόταν πλήθος 30 ατόμων .
Σύμφωνα με τα πορίσματα μίας έρευνας του ερευνητικού κέντρου Forensic Architecture του πανεπιστημίου Goldsmiths του πανεπιστημίου του Λονδίνου , που συγχρόνισε υλικό από κάμερες ασφαλείας της περιοχής και ηχητικά σήματα της ΕΛΑΣ και του ΕΚΑΒ , η πρώτη κλήση στην ομάδα ΔΙΑΣ έγινε στις 23:54:14 και τέσσερις μοτοσικλέτες με αστυνομικούς , οι ομάδες 408-01 « Κερατσίνι » και 410-01 « Πέραμα » , έφτασαν στο σημείο στις 23:58:11 .
Ο επικεφαλής της ομάδας ΔΙΑΣ έστειλε σήματα στα κεντρικά της αστυνομίας ότι στο σημείο βρίσκονταν « γύρω στα 20 άτομα της Χρυσής Αυγής » που τους είπαν πως « είχαν μια διαμάχη με κάτι άτομα του γνωστού χώρου » και ότι οι αστυνομικοί προσπαθούσαν « να κατευνάσου τα πνεύματα » και έπειτα ότι διέκρινε ότι « υπάρχουν και κάτι σιδερομπουνιές και κάτι ρόπαλα » .
Σε επόμενο σήμα είπε ότι έβλεπαν άτομα της ΧΑ να « κυνηγάνε έτερα άτομα επί της Τσαλδάρη [ ... ] για να τους πιάσουν » .
Σύμφωνα με την ανακοίνωση της αστυνομίας την επομένη της δολοφονίας , κάποια από τα άτομα της Χρυσής Αυγής άρχισαν να τρέχουν προς την οδό Παναγή Τσαλδάρη , όπου είχαν συγκεντρωθεί περίπου 60 άτομα .
Εκεί οι αστυνόμοι είδαν τον Φύσσα αιμόφυρτο , με τραύματα από μαχαίρι στο στήθος και όσο είχε ακόμη τις αισθήσεις του υπέδειξε τον Ρουπακιά ως το δράστη της επίθεσης , τον οποίο και συνέλαβαν .
Το μαχαίρι το είχε πετάξει κοντά στο αυτοκίνητό του . Όπως προέκυψε από την προανάκριση , ο δράστης δεν βρισκόταν αρχικά στο κατάστημα .
Σύμφωνα με την ιατροδικαστή που πραγματοποίησε τη νεκροτομή , ο Ρουπακιάς μαχαίρωσε τον Φύσσα με τρεις μαχαιριές , μία στο μηρό και δύο στο θώρακα , οι οποίες ήταν θανατηφόρες· ο Φύσσας έφερε τραύματα σε δύο ζωτικά όργανα , τον αριστερό πνεύμονα και την καρδιά .
Στο κινητό τηλέφωνο του Καζαντζόγλου , το οποίο βρέθηκε στο αυτοκίνητο του Ρουπακιά και κατασχέθηκε , υπήρχε το μήνυμα του Πατέλη .
Ο Φύσσας μεταφέρθηκε στο Γενικό Κρατικό Νίκαιας , όπου και διαπιστώθηκε ο θάνατός του .
Ενώ ήταν ήδη κρατούμενος , ο Ρουπακιάς επικοινώνησε τηλεφωνικά με τον πυρηνάρχη της ΤΟ Νικαίας , Γιώργο Πατέλη , ο οποίος στην συνέχεια ενημέρωσε τηλεφωνικά το βουλευτή Πειραιά και τοπικό περιφερειάρχη της ΧΑ Γιάννη Λαγό .
Στις 00:37 ο αρχηγός της ΧΑ , Νίκος Μιχαλολιάκος , έστειλε ένα SMS στο Λαγό , ο οποίος κάλεσε το Μιχαλολιάκο και στη συνέχεια τον Πατέλη , ο οποίος έπειτα επικοινώνησε πάλι τηλεφωνικά με το Ρουπακιά τρεις φορές . Ένας φίλος του Μιχαλολιάκου , που το βράδυ της επίθεσης σε αφισοκολλητές του ΠΑΜΕ στο Πέραμα στις 12 Σεπτεμβρίου του είχε στείλει ένα γραπτό μήνυμα όπου αναφερόταν « Αδερφέ μου , ν ' αγιάσουν τα χεράκια τους .. ! ! Freikorps ! » , του έστειλε στις 00:39 της νύχτας της δολοφονίας Φύσσα το μήνυμα « Γουστάρω , γουστάρω , γουστάρω ΧΑ ελληνικό Σεπτέμβριο ! ! ! » .
Το πρωινό μετά τη δολοφονία του Φύσσα η ΑΝΤΑΡΣΥΑ εξέδωσε ανακοίνωση για το θάνατό του , αποκαλώντας τον δολοφόνο του φασίστα και κατηγορώντας τη Χρυσή Αυγή για το συμβάν , ενώ το μέλος της ΑΝΤΑΡΣΥΑ Πέτρος Κωνσταντίνου μιλώντας σε ραδιοφωνικό σταθμό δήλωσε πως η επίθεση έγινε παρουσία αστυνομικών της ομάδας ΔΙΑΣ και κάλεσε σε « δυναμικές αντιδράσεις » για να τεθεί τέρμα στην « πλήρη ασυλία της Χρυσής Αυγής » .
Το αντιεξουσιαστικό στέκι του Κερατσινίου `` Ρεσάλτο '' κάλεσε σε συγκέντρωση στο σημείο της δολοφονίας στηλιτεύοντας την προστασία που απολαμβάνει η Χρυσή Αυγή από τα ΜΜΕ και το πολιτικό προσωπικό .
Τη δολοφονία καταδίκασαν όλα τα κόμματα της Βουλής .
Το Ελληνικό Κοινοβούλιο κράτησε ενός λεπτού σιγή στη μνήμη του νεκρού .
Τα ελληνικά κόμματα με ανακοινώσεις τους καταδίκασαν του υπαίτιους της δολοφονίας , την οποία απέδωσαν στη Χρυσή Αυγή .
Το ΚΚΕ σε ανακοίνωσή του κάλεσε `` το λαό και τη νεολαία να καταδικάσουν μαζικά και αποφασιστικά τη δολοφονία του 34χρονου στο Κερατσίνι από φασίστες της Χρυσής Αυγής '' και τα σωματεία των εργαζομένων , τους μαζικούς φορείς `` να απομονώσουν τους θρασύδειλους δολοφόνους της ΧΑ και να προστατεύσουν το λαό από το δηλητήριο και τη δράση τους '' .
Η Χρυσή Αυγή εξέδωσε ανακοίνωση με την οποία « καταδίκαζε απερίφραστα το έγκλημα στο Κερατσίνι » και διέψευδε « κατηγορηματικά τους άθλιους συκοφάντες που την εμπλέκουν καθ ' οιονδήποτε τρόπο σε αυτό » και προανήγγειλε ότι « θα κληθούν να λογοδοτήσουν » στη Δικαιοσύνη .
Επίσης , την επομένη της δολοφονίας ο επικεφαλής της σοσιαλιστικής ομάδας στο Ευρωπαϊκό Κοινοβούλιο , Χάνες Σβόμποντα , χαρακτήρισε απαράδεκτη την επικείμενη ελληνική προεδρία στην ΕΕ , αν η η τότε κυβέρνηση δεν αντιμετώπιζε τη δράση της ΧΑ .
Στις 19 Σεπτεμβρίου η Βουλή των Αντιπροσώπων της Κύπρου καταδίκασε τη δολοφονία και αποφάσισε να στείλει επιστολή συμπαράστασης στην οικογένεια του Φύσσα , ενώ ο πρωθυπουργός της Ελλάδας , Αντώνης Σαμαράς απηύθυνε έκκληση σε τηλεοπτικό διάγγελμά του για ηρεμία και εμφανίστηκε αποφασισμένος να εμποδίσει « τους επιγόνους των ναζί να δηλητηριάζουν την κοινωνική μας ζωή , να εγκληματούν , να τρομοκρατούν και να υποσκάπτουν τα θεμέλια της χώρας που γέννησε τη Δημοκρατία » .
Την ίδια μέρα αναρτήθηκε στο κανάλι της ΧΑ στο youtube ένα μήνυμα του Μιχαλολιάκου στο οποίο έλεγε ότι λάμβανε χώρα ένα παράνομο « κυνήγι μαγισσών » εναντίον της Χρυσής Αυγής , η οποία θα συνέχιζε να αντιστέκεται « απέναντι στη λάσπη και τη σκευωρία » , ενώ η επίσημη ιστοσελίδα της ΧΑ έκανε λόγο για συμπλοκή με `` καθαρά οπαδικά και σίγουρα όχι πολιτικά κίνητρα '' .
Ο Μιχαλολιάκος χαρακτήρισε το Ρουπακιά περαστικό από τα γραφεία της ΧΑ .
Με τη διάδοση της είδησης της δολοφονίας συγκεντρώθηκαν στο σημείο περίπου 200-300 άτομα , μέλη αριστερών και αντιεξουσιαστικών συλλογικοτήτων και οργανώσεων , ενώ αριστερές οργανώσεις και το τοπικό αντιεξουσιαστικό στέκι προγραμμάτισαν συγκέντρωση διαμαρτυρίας στην Αμφιάλη για το επόμενο απόγευμα .
Την επομένη της δολοφονίας διοργανώθηκαν μεγάλες διαδηλώσεις συμπαράστασης σε μεγάλες πόλεις της Ελλάδας , ενώ επεισόδια έλαβαν χώρα στη Θεσσαλονίκη , το Ηράκλειο , τα Χανιά τη Πάτρα , την Ξάνθη και την Καλαμάτα , ιδίως όταν οι διαδηλωτές επιχείρησαν να πλησιάσουν στα γραφεία της Χρυσής Αυγής .
Μεγάλο συλλαλητήριο-πορεία με χιλιάδες συμμετέχοντες οργανώθηκε στο Κερατσίνι και τη Νίκαια , η οποία ξεκίνησε από τη συμβολή των οδών Παναγή Τσαλδάρη και Γρηγορίου Λαμπράκη , ενώ υπήρξαν συγκρούσεις ανάμεσα στα ΜΑΤ και διαδηλωτές .
Πιο συγκεκριμένα η αστυνομία επιτέθηκε στην πορεία επι της Γρηγορίου Λαμπράκη στο ύψος του Αστυνομικού Τμήματος Κερατσινίου με αποτοτέλεσμα να την διαλύσει σε δυο μέρη .
Ακολούθησε κυνηγητό στους δρόμους της περιοχής που οδήγησε σε 130 προσαγωγές και 34 συλλήψεις . Ένας διαδηλωτής , ο 32χρονος τότε , Γαβριήλ Α. έχασε το μάτι του από παράτυπη ευθύβολη ρίψη δακρυγόνου απο αστυνομικούς .
Με ανακοίνωσή της η πενταμελής επιτροπή ΕΙΝΑΠ του Τζαννείου νοσοκομείου , εξέφρασε την ανησυχία της καθώς από την διαδήλωση προσήχθησαν στο νοσοκομείο 31 διαδηλωτές , όλοι τους με χτυπήματα στο κεφάλι , συμπεριλαμβανομένου ενός ατόμου υποβλήθηκε σε χειρουργική επέμβαση και νοσηλεύεται στην οφθαλμολογική κλινική με ρήξη βολβού από κρότου λάμψης αφού όπως καταγγέλλει τον σημάδεψαν απευθείας στο πρόσωπο και κινδυνεύει με μόνιμη απώλεια της όρασης από τον ένα οφθαλμό .
Πριν αρχίσει η πορεία και ενώ είχε μαζευτεί κόσμος , ο Πάνος Καμμένος εμποδίστηκε να κατέβει από το αυτοκίνητό του , ενώ αναφέρεται ότι προπηλακίστηκε .
Η αντιφασιστική διαδήλωση στο Κερατσίνι δέχτηκε επίθεση με πέτρες από μια ομάδα ατόμων ανάμεσα στα οποία συμπεριλαμβανόταν ένα άτομο που εμφανίζεται σε φωτογραφίες δράσεων της ΧΑ δίπλα στο Ρουπακιά .
Η ομάδα αυτή δρούσε με την ανοχή και την κάλυψη μιας διμοιρίας ΥΑΤ , ο επικεφαλής της οποίας κατόπιν απομακρύνθηκε με απόφαση του υπουργείου Προστασίας του Πολίτη .
Επεισόδια σημειώθηκαν και έξω από την ΓΑΔΑ τα ξημερώματα της Πέμπτης μετά από επίθεση της αστυνομίας στην συγκέντρωση αλληλεγγύης στους προσαχθέντες της πορείας .
Ο Παύλος Φύσσας κηδεύτηκε στις 19 Σεπτεμβρίου 2013 στο νεκροταφείο Σχιστού . Όταν βγήκε το φέρετρο από την εκκλησία ακούστηκαν τα συνθήματα « Το αίμα κυλάει , εκδίκηση ζητάει » , « Θάνατος στον φασισμό » , ενώ την ώρα της ταφής οι παρευρισκόμενοι τραγουδούσαν στίχους των τραγουδιών του Παύλου Φύσσα .