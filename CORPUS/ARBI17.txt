Τα μόνα μαθήματα , που του πρότεινε να παρακολουθήσει μαζί του , ήταν μουσικής αισθητικής και ανάλυσης , στο Κονσερβατουάρ του Παρισιού .
Πράγματι , ο Ξενάκης άρχισε να παρακολουθεί το 1952 μαθήματα με τον Μεσιάν , ενώ στον λιγοστό ελεύθερό του χρόνο συνέθετε .
Εκείνη την περίοδο γνώρισε και τη Φρανσουάζ – τη γνωστή σήμερα μυθιστοριογράφο Φρανσουάζ Ξενάκη – την οποία παντρεύτηκε το 1953 και με την οποία απέκτησε μία κόρη , τη Μάχη .
Από το 1960 , ο Ξενάκης αφιερώνεται ολοκληρωτικά στη σύνθεση , έχοντας ολοκληρώσει μια σειρά πρωτοποριακών αρχιτεκτονικών κατασκευών που του είχε αναθέσει ο Λε Κορμπυζιέ , με σημαντικότερο το Περίπτερο της Philips για τη διεθνή έκθεση των Βρυξελλών του 1958 , μία από τις πρώτες πολυμεσικές εγκαταστάσεις στον κόσμο .
Είχε προηγηθεί η παρουσίαση του έργου του Μεταστάσεις ( 1955 ) , το οποίο προκάλεσε αίσθηση , σηματοδοτώντας την αρχή της « στοχαστικής μουσικής » .
Παράλληλα , ο Ξενάκης δημοσίευε τα πρώτα κείμενά του σε διάφορα περιοδικά , εκφράζοντας τη φιλοσοφία του για τη μουσική , δημιουργώντας νέους όρους και μουσικές κατηγορίες , ενώ άσκησε έντονη κριτική στη σειραϊκή μουσική με το κείμενό του « Η κρίση της σειραϊκής μουσικής » , μετατρέποντας με αυτόν τον τρόπο σε εχθρούς του τους Πιερ Μπουλέζ και Καρλχάιντς Στοκχάουζεν , δεσπόζουσες προσωπικότητες της πρωτοποριακής ευρωπαϊκής μουσικής σε Γαλλία και Γερμανία αντίστοιχα , οι οποίοι τον αποκάλεσαν « ηλίθιο » .
Παρ ' όλες τις δυσκολίες όμως που αντιμετώπιζε ο Ξενάκης από τους επίσημους κύκλους της πρωτοποριακής ευρωπαϊκής μουσικής , η φήμη του άρχισε να εξαπλώνεται ραγδαία σε όλο τον κόσμο από το 1960 και έπειτα .
Από τη δεκαετία του 1970 και μέχρι τον θάνατό του έμεινε στο προσκήνιο της σύγχρονης ευρωπαϊκής μουσικής , εργαζόμενος πάντα στο πλαίσιο της σχέσης μαθηματικών , μουσικής και αρχαιοελληνικής φιλοσοφίας , με έναν προσωπικό , πρωτοποριακό αλλά και μοναχικό τρόπο , αφήνοντας ανεξίτηλη τη σφραγίδα του στη σύγχρονη μουσική του δεύτερου μισού του 20ού αιώνα .
Ο Ξενάκης πέθανε τα ξημερώματα της 4ης Φεβρουαρίου 2001 , σε ηλικία 78 ετών και μετά από μακρόχρονες περιπέτειες με την υγεία του .
Η σορός του αποτεφρώθηκε στην υπόγεια κρύπτη του κοιμητηρίου Περ Λασαίζ στο Παρίσι χωρίς θρησκευτική τελετή , σύμφωνα με την τελευταία του επιθυμία .
Ο Ξενάκης χρησιμοποίησε ως βάση για τις περισσότερες συνθέσεις του μαθηματικά μοντέλα , με αποτέλεσμα να χαρακτηριστεί « νεοπυθαγόρειος » .
Στο γενικότερο πλαίσιο της κρίσης της σύγχρονης δυτικοευρωπαϊκής μουσικής μετά τον Β ’ Παγκόσμιο Πόλεμο , επεδίωξε να ξεφύγει από το αδιέξοδο στο οποίο θεωρούσε ότι είχε οδηγήσει η σειραϊκή και μετασειραϊκή μουσική .
Σε αντίθεση όμως με άλλους Ευρωπαίους και Αμερικανούς συνθέτες που απέρριψαν ολοκληρωτικά την μουσική πρωτοπορία και στράφηκαν σε έναν μουσικό μεταμοντερνισμό , επιστρέφοντας εν μέρει ή ολοκληρωτικά στην τονικότητα , αναμιγνύοντας παλιά και νέα ύφη , « σοβαρή » και « δημοφιλή » μουσική κ.ά , ο Ξενάκης παρέμεινε ουσιαστικά πρωτοπόρος , πιστός στους στόχους που έθεσε από την αρχή . Όμως , ακόμη και οι συνθέτες που συνέχισαν να γράφουν πρωτοποριακή μουσική μετά το 1960 ( με κύριο πόλο τον Πιερ Μπουλέζ στη Γαλλία ) τον απομόνωσαν αρχικά , στερώντας του ακόμη και κρατικές επιχορηγήσεις .
Ο Ξενάκης απέκτησε φανατικούς θαυμαστές αλλά και επικριτές , με επιχειρήματα τον φορμαλισμό και την στασιμότητα της μουσικής του μετά το 1970 , αλλά και την υπερβολική δεξιοτεχνία που απαιτούσε από τους εκτελεστές .
Στην προσπάθειά του να ξεφύγει από αυτό που έβλεπε ως αδιέξοδο της σειραϊκής μουσικής στη δεκαετία του 1950 , ο Ξενάκης στράφηκε στα μαθηματικά και στην αρχιτεκτονική .
Προσπάθησε , δηλαδή , να εφαρμόσει στη μουσική τους φυσικούς νόμους που διέπουν διάφορα φαινόμενα , όπως π.χ . το θρόισμα των φύλλων ενός δέντρου , την οχλοβοή μιας διαδήλωσης , το τερέτισμα των τζιτζικιών κ.ά. , δημιουργώντας μια μουσική « ηχητικών μαζών » , « συμπάντων » ή « γαλαξιών » ..
Το πρώτο έργο που σηματοδοτεί την πρωτοποριακή αυτή κατεύθυνση , που θα ονομάσει αργότερα « στοχαστική μουσική » , είναι οι Μεταστάσεις ( 1954 ) για 61 όργανα .
Το έργο αυτό , με το οποίο έγινε ευρύτερα γνωστός , χρησιμοποιεί μαζικά glissandi , δημιουργώντας την αίσθηση κινούμενων ηχητικών μαζών και είναι βασισμένο σε μια γραφική παράσταση παραβολοειδών υπερβολών που αντιστοιχεί στα glissandi των εγχόρδων με άξονα χ τον χρόνο ( sec ) και άξονα ψ τις συχνότητες των φθόγγων ( Hz ) .
Ως αποτέλεσμα , η μελωδία εξαφανίζεται μέσα σε ένα σύνολο από κινούμενες ηχητικές επιφάνειες και οι επιμέρους φωνές των οργάνων δεν έχουν καμία σχέση με τις αντιστικτικές διαδικασίες που χρησιμοποιεί η τονική , η ατονική ή και δωδεκαφθογγική/σειραϊκή μουσική .
Στο ίδιο ηχητικό αποτέλεσμα μιας μουσικής ηχητικών μαζών έφτασαν πάντως , με εντελώς διαφορετική αφετηρία και φιλοσοφία , δύο σύγχρονοι συνθέτες του Ξενάκη λίγα χρόνια αργότερα , ο Γκιέργκι Λίγκετι , με το έργο του Ατμόσφαιρες ( 1961 ) , καθώς και ο Κρζιστόφ Πεντερέτσκι , με το έργο του Θρηνωδία για τα θύματα της Χιροσίμα ( 1960 ) .
Τα συγκεκριμένα έργα , μαζί με τις Μεταστάσεις του Ξενάκη , που προηγήθηκε χρονολογικά ( 1954 ) , είναι τα πρώτα αυτού του νέου μουσικού ακούσματος των « ηχητικών μαζών » , αποτελώντας ταυτόχρονα τα έργα που έκαναν και τους τρεις συγκεκριμένους συνθέτες ευρύτερα γνωστούς .
Τα Πιθοπρακτά που ακολούθησαν ήταν η πρώτη απόπειρα του Ξενάκη να τυποποιήσει τη συνθετική τεχνική που είχε αρχίσει να εφαρμόζει με μαθηματικές θεωρίες , δημιουργώντας τη « στοχαστική μουσική » .
Στο έργο αυτό εφάρμοσε νόμους της θερμοδυναμικής που περιγράφουν τη συμπεριφορά ενός αερίου κάτω από συγκεκριμένες συνθήκες ( κατανομή Maxwell-Boltzmann ) , αντιστοιχώντας παραμέτρους της μουσικής με τη συμπεριφορά των μορίων ενός αερίου .
Ο όρος « στοχαστικός » γοήτευσε τον Ξενάκη λόγω της διττής σημασίας του , φιλοσοφικής και μαθηματικής .
Από φιλοσοφική άποψη συνδέεται με τον φιλοσοφικό « στοχασμό » , ενώ στα μαθηματικά συνδέεται με την θεωρία των πιθανοτήτων και τον χρησιμοποίησε για πρώτη φορά ο Ελβετός Ζακ Μπερνούλι , αναφερόμενος στη συμπεριφορά φαινομένων « μεγάλων αριθμών » .
Η θεωρία των « μεγάλων αριθμών » , όπως αναπτύχθηκε από μεταγενέστερους επιστήμονες , εξηγεί – με απλά λόγια – ότι όσο πιο πολλά είναι κάποια φαινόμενα , τόσο περισσότερο τείνουν σε κάποιο συγκεκριμένο στόχο .
Με αυτό το σκεπτικό , ο Ξενάκης κατευθύνθηκε σε μία « τυποποίηση » της μουσικής , με τη μαθηματική έννοια του όρου , εισάγοντας τον όρο « στοχαστική μουσική » .
Με τον όρο αυτό εννοούσε σε γενικές γραμμές τη μεταφορά στη μουσική των μαθηματικών θεωριών που σχετίζονται με τους νόμους των πιθανοτήτων , αλλά και άλλων μαθηματικών « νόμων » που περιγράφουν μαζικά φαινόμενα . Έτσι το ηχητικό υλικό διαμορφώνεται με στατικούς μέσους όρους « προς ένα στόχο » και εισάγεται το τυχαίο στη μουσική , όχι όμως με τον τρόπο που το έκαναν άλλοι συνθέτες εκείνη την εποχή ( όπως ο Αμερικανός Τζων Κέιτζ ) , αλλά με βάση τη θεωρία των πιθανοτήτων και τους νόμους της στατιστικής .
Τις θεωρίες του αυτές αρχίζει να τις σχηματοποιεί δημοσιεύοντας σε συνέχειες το κείμενό του « Elements de musique stochastique » ( μετάφραση : Στοιχεία της στοχαστικής μουσικής ) , τo οποίo συμπεριέλαβε τελικά μαζί με τη θεωρία του για την « μαρκοβιανή στοχαστική μουσική » στο βιβλίο του Musiques Formelles , το 1963 , το οποίο κυκλοφόρησε και σε αναθεωρημένη αγγλική έκδοση το 1971 . Έμπνευσή του , όπως αναφέρει ο ίδιος στο βιβλίο του , ήταν τα μαζικά φαινόμενα όπως οι διαδηλώσεις που έζησε ως αντιστασιακός : « Ο καθένας μας έχει παρατηρήσει το ηχητικό φαινόμενο ενός πλήθους εκατοντάδων ή χιλιάδων ανθρώπων σε μια πολιτική διαδήλωση .
Το ανθρώπινο ποτάμι φωνάζει ένα σύνθημα με έναν ομοιόμορφο ρυθμό .
Τότε , ένα άλλο σύνθημα ξεκινά από την κεφαλή της διαδήλωσης και εξαπλώνεται προς την ουρά αντικαθιστώντας το πρώτο [ … ] Τότε οι διαδηλωτές και ο εχθρός συγκρούονται .
Ο τέλειος ρυθμός διασπάται σε ένα τεράστιο ορμαθό χαοτικών ήχων , ο οποίος επίσης εξαπλώνεται στην ουρά [ … ] Οι στατιστικοί νόμοι των γεγονότων αυτών , απομονωμένοι από το πολιτικό και ηθικό τους πλαίσιο , είναι οι νόμοι της μετάβασης από την απόλυτη τάξη στην απόλυτη αταξία με έναν συνεχή ή εκρηκτικό τρόπο .
Είναι στοχαστικοί νόμοι » .
Με αυτή τη λογική , ο Ξενάκης κατασκευάζει συνολικά ηχητικά συμβάντα , τα οποία αποτελούνται από ένα μεγάλο πλήθος μεμονωμένων ήχων , με βάση τους στοχαστικούς νόμους .
Συνθέτει έναν κύκλο έργων το 1962 , τα οποία αριθμεί με τα αρχικά ST ( ΣΤ , από το « Στοχαστικά » ) .
Τα προηγούμενα έργα του τα κατέταξε στην κατηγορία της « ελεύθερης στοχαστικής μουσικής » .
Ως μεμονωμένα γεγονότα ενός μαζικού φαινομένου , που ορίζεται από στοχαστικούς νόμους , μπορούν να θεωρηθούν μοτίβα , ομάδες οργάνων , ηχοχρώματα , μορφολογικές δομές κ.ά .
Για τους σχετικούς υπολογισμούς ο Ξενάκης άρχισε να χρησιμοποιεί ηλεκτρονικό υπολογιστή , κάτι που εντυπωσίασε ως πρωτοποριακό γεγονός για την εποχή .
Η « μαρκοβιανή στοχαστική μουσική » σχετίζεται με τη θεωρία περί « στοχαστικών διαδικασιών » του μαθηματικού Αντρέι Μαρκόφ , γνωστή με το όνομα « μαρκοβιανές αλυσίδες » .
Ο Ξενάκης εφαρμόζει ακόμη ένα πλήθος από μαθηματικές θεωρίες στο έργο του , όπως : Ανάμεσα στις θεωρίες , τις οποίες χρησιμοποίησε ο Ξενάκης περιλαμβάνονται : Ο τύπος του Πουασόν ( για τις πυκνότητες των ηχητικών στοιχείων ) , η κινητική θεωρία των αερίων και ο νόμος των Μάξγουελ-Μπόλτσμαν-Γκάους ( για τις κλίσεις των glissandi ) , η έννοια της χρυσής τομής και η ακολουθία Φιμπονάτσι ( για τις μορφολογικές σχέσεις « εντός χρόνου » ) , οι νόμοι των συνεχών πιθανοτήτων ( για διάρκειες , εντάσεις και άλλες μουσικές παραμέτρους « εκτός χρόνου » ) , αλγοριθμικές διαδικασίες , κίνηση Mπράουν κ.ά .
Στο πλαίσιο αυτό ασχολήθηκε και με την ηλεκτρονική μουσική ( συγκεκριμένη μουσική , musique concrète ) , αλλά σε ελάχιστα έργα του . Όπως ακούσαμε να λέει o ίδιος χαρακτηριστικά « Αισθάνομαι ξένος παντού » , έτσι θα μπορούσαμε να πούμε ότι φαντάζει και η αρχιτεκτονική του , στην εποχή της ή ακόμη και σήμερα για κάποιον που ψάχνει τις ιδέες και την σκέψη πίσω από την μορφή .
Ξένη , αντισυμβατική , πρωτοποριακή , βγαλμένη από έναν άλλον κόσμο , αυτόν των μαθηματικών . « Αυτά που έβλεπα δεν με τραβούσαν » , « Η μοντέρνα αρχιτεκτονική δεν με ενδιέφερε , για εμένα είχε σταματήσει τον 2ο π.Χ . αι » , « Έβλεπα κοινά προβλήματα στην μουσική με την αρχιτεκτονική » , « Η έντεχνη αρχιτεκτονική του πολυτεχνείου δεν παράγει πρότυπο - πρωτότυπο » , θραύσματα από τις σκέψεις του Ιάννη Ξενάκη που αντηχούσαν στα δωμάτια του Εθνικού Αρχαιολογικού Μουσείου κατά την διάρκεια της εκπομπής Μονόγραμμα .
Σκέψεις που μας δίνουν ίσως μια γενική εικόνα για την στάση του απέναντι στην αρχιτεκτονική και στα πράγματα , μια στάση που κράτησε και στη μουσική αλλά και σε όλη του την ζωή .
Ακόμη τον ακούσαμε να μιλάει για την μεσαιωνική - χριστιανική αρχιτεκτονική μέσα από την οποία ήρθε σε επαφή με τις αναλογίες , αλλά δεν άφησε απ΄έξω και τη λαϊκή αρχιτεκτονική δείχνοντάς μας τον τρόπο με τον οποίο η διάνοιά του αντιλαμβανόταν ένα όλον και μια συνέχεια στα πράγματα , την οποία θα περάσει αργότερα και στην αρχιτεκτονική του μέσα από τα πολυμεσικά έργα του στα οποία ο αρχιτεκτονικός χώρος ορίζεται από ύλη , ήχο , φως , χρόνο , χρώμα και κενό .
Η πορεία του στον χώρο της αρχιτεκτονικής ξεκινά μέσα από το γραφείο του διάσημου τότε αρχιτέκτονα Λε Κορμπυζιέ στο οποίο αρχικά εργαζόταν με την ιδιότητα του πολιτικού μηχανικού πάνω σε στατικούς υπολογισμούς κατασκευών .
Στα πρώτα έργα όπου συνεργάστηκε με τον Λε Κορμπυζιέ όσον αφορά την αρχιτεκτονική , ήταν το συγκρότημα κατοικιών ( γαλλικά : ‎Cité radieuse de Marseille ) στη Μασσαλία της Γαλλίας και η πρόσοψη του διάσημου μοναστηριού της Λα Τουρέτ κοντά στη Λυόν της Γαλλίας .
Αργότερα αναλαμβάνοντας ένα μεγάλο κομμάτι του περίπτερου της Philips για την EXPO 1958 , και καταλήγοντας να γίνεται ένα έργο σχεδόν εξολοκλήρου δικό του , οι δύο αρχιτέκτονες ήρθαν σε ρήξη με αποτέλεσμα το τέλος της συνεργασίας τους .
Από εκεί και πέρα ο δρόμος του στην αρχιτεκτονική ήταν μοναχικός , όχι μόνο σε ότι αφορά τις συνεργασίες , αλλά και σε σχέση με την ανάπτυξη μιας γλώσσας πολύ προσωπικής και ιδιαίτερα ξεχωριστής , συγκρινόμενη με τα υπόλοιπα έργα αρχιτεκτονικής στο διεθνές πεδίο . Άλλα αρχιτεκτονικά έργα του πέραν των προαναφερομένων είναι μια σειρά από έργα-εγκαταστάσεις γνωστά με το όνομα Πολύτοπα , σε διάφορα μέρη ανά τον κόσμο , το περίπτερο του Κέντρου Ζωρζ Πομπιντού στο Παρίσι που φέρει το όνομα Διάτοπο , καθώς και κάποιες μελέτες όπως αυτή για της Πόλη της Μουσικής της Βιλέτ ( γαλλικά : Cité de la Musique de La Villette‎ ) ( Παρίσι , 1984 ) σε συνεργασία με τον Ζαν-Λουί Βερέ , αυτή για την κατοικία των Ρότζερ και Κάρεν Ρέϊνολντς ( 1989 ) , αλλά και άλλες , μερικές από τις οποίες αφορούσαν και πολεοδομικές προτάσεις όπως αυτή της Κοσμικής πόλης ( 1965 ) .
Το « πρόβλημα » της όψης του μοναστηριού , όπως ο ίδιος ο Ξενάκης το θέτει , ήταν συγχρόνως αισθητικό , κατανομής και λειτουργικό .
Στόχος ήταν να χαραχθούν στην ευθεία του πατώματος του κάθε ορόφου οι θέσεις των κατακόρυφων στοιχείων από σιδηροπαγές σκυροκονίαμα έτσι ώστε οι μεταξύ τους υαλοπίνακες να σχηματίσουν μια κυμαίνουσα , ζωντανή πρόσοψη .
Η λύση του προβλήματος ήρθε μέσα από τα μαθηματικά .
Με την χρήση των δυναμικών της χρυσής τομής στον ρυθμό εναλλαγής των καθέτων αυτών στοιχείων , η οποία δημιούργησε πυκνώσεις και αραιώσεις ή και ξαφνικές , απότομες εναλλαγές αυτών , ο Ξενάκης κερδίζει το `` στοίχημα '' και η όψη παίρνει ζωή .
Ταυτόχρονα μέσα από την διαχείριση του φωτός που αυτές οι εναλλαγές επιτυγχάνουν το λεξιλόγιο του έρχεται σε απόλυτο συντονισμό με αυτό του Λε Κορμπυζιέ , που διακατέχει το υπόλοιπο κτίσμα .
Αργότερα ο ίδιος λέει ότι θα μπορούσε να είχε εισαγάγει μια πιθανοτική λογική αντί της ρυθμιστικής που χρησιμοποίησε , κάτι που θα συναντήσουμε σε μετέπειτα έργα του .
Εκείνη την εποχή εργαζόταν πάνω στο μουσικό έργο του Μεταστάσεις , η δομή του οποίου θα διαποτίσει αργότερα την κατασκευή του περίπτερου της Philips και θα εισαγάγει μια νέα εποχή για τον ίδιο .
Ορμώμενος από τις μουσικές του αναζητήσεις , τα μαθηματικά , την αφαιρετική σκέψη η οποία ήταν σχετικά νέα την εποχή εκείνη σε διάφορες επιστήμες και άλλους τομείς αλλά και την τεχνολογική πρόοδο , μιλά για μια νέα αρχιτεκτονική αντίληψη πέραν της ευθείας γραμμής και του επιπέδου , μια αρχιτεκτονική με « τρεις πραγματικές διαστάσεις » όπου το αρχιτεκτονικό έργο έρχεται να ολοκληρωθεί μέσω του ήχου , του φωτός και της τεχνολογίας σε ένα όλο , σε μια « συνολική ηλεκτρονική κίνηση » .