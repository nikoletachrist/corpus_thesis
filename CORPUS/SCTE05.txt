Ειδικά ο τελευταίος στόχος , αποσκοπούσε να μειώσει την τότε μαζική φυγή των Ανατολικογερμανών προς την Δυτική , καθώς τα σύνορα μεταξύ τους ήταν ακόμα ανοιχτά ( το Τείχος του Βερολίνου κατασκευάστηκε μόλις το 1961 ) , και η σχετική απόφαση ελήφθη από το Πολιτικό Γραφείο το 1954 .
Διαχρονικά , το Trabant ήταν στην πραγματικότητα η μοναδική δυνατή επιλογή για την μεγάλη πλειοψηφία του εγχώριου πληθυσμού , καθώς το άλλο μοντέλο που κατασκεύαζε η χώρα , το Wartburg 311 αρχικά και το Wartburg 353 στη συνέχεια , προσφερόταν σε πολύ υψηλότερη τιμή πώλησης , καθιστώντας το επιλογή για τις πιο εύπορες κοινωνικές τάξεις της χώρας .
Τα ισχυρά πλεονεκτήματα του Trabant ήταν ότι προσέφερε επαρκείς χώρους για 4 ενήλικες και τις αποσκευές τους , σε συνδυασμό με ένα μικρό , ελαφρύ και ευέλικτο αμάξωμα , σχετικά ανθεκτικό , συν έναν κινητήρα με πολύ λίγα κινούμενα μέρη , ο οποίος απαιτούσε ελάχιστα σέρβις - και όλα αυτά με μία εξαιρετικά χαμηλή τιμή πώλησης .
Από την άλλη , το αδύνατα σημεία του μοντέλου ήταν οι εξαιρετικά υψηλές εκπομπές καυσαερίων από την εξάτμιση που συχνά παρομοιάζονταν με « μπλε σύννεφο » και ο τραχύς μεταλλικός ήχος / κροτάλισμα του δίχρονου κινητήρα , ιδίως στις χαμηλές στροφές , που θύμιζε έντονα ηλεκτρικό πριόνι .
Επιπλέον , κάθε προσπάθεια της αυτοκινητοβιομηχανίας VEB Sachsenring Automobilwerke Zwickau για ριζικά νέο μοντέλο , παρεμποδιζόταν διαρκώς από την κυβέρνηση της πρώην Ανατολικής Γερμανίας .
Συγκεκριμένα , η ηγεσία της χώρας αρνιόταν κάθε φορά να χρηματοδοτήσει τα πρότζεκτ των μοντέλων που κατασκεύαζε η εταιρεία για αντικαταστάτες , εν μέρει φοβούμενη κάθε φορά το οικονομικό κόστος των απαιτούμενων υλικών για πιο προηγμένα ντιζάιν , αλλά κυρίως για ιδεολογικούς λόγους , για τους οποίους ήταν ενάντια στην απόκτηση πιο σύγχρονων αυτοκινήτων από τις λαϊκές μάζες - μάλιστα υποστήριζε ότι οι πιο σύγχρονες τεχνολογίες θα ωθούσαν τον λαό στην αποδοχή καπιταλιστικών ανέσεων .
Το αποτέλεσμα ήταν το Trabant 601 να διατηρηθεί στην παραγωγή επί 27 χρόνια και μάλιστα με τον ίδιο αναχρονιστικό δίχρονο κινητήρα .
Επίσης κατά το διάστημα αυτό , οι Ανατολικογερμανοί μηχανικοί κατασκεύασαν και μια ολόκληρη σειρά τετράχρονων κινητήρων , βενζίνης και ντίζελ , ακόμα και έναν κινητήρα Βάνκελ 500 cm³ και ισχύος 50 ίππων , για να αντικαταστήσουν τον δίχρονο , αλλά όλοι απορρίφθηκαν επίσης από την κυβέρνηση , για τους ίδιους λόγους ( αν και ειδικότερα ο Βάνκελ δεν έφτασε στην παραγωγή λόγω κάποιων τεχνικών ζητημάτων ) .
Εδώ να σημειωθεί ότι το ίδιο ακριβώς συνέβη και με το άλλο μοντέλο αυτοκινήτου που κατασκεύαζε τότε η ίδια χώρα , το Wartburg 353 και , παρομοίως , είχε ως αποτέλεσμα να παραμείνει και αυτό στην παραγωγή επί 22 χρόνια σχεδόν αμετάβλητο .
Μία ακόμα εμφανής συνέπεια της πολιτικής των τότε κυβερνήσεων της χώρας , ήταν ο εξαιρετικά μεγάλος χρόνος αναμονής στην Ανατολική Γερμανία , από την παραγγελία έως την απόκτηση .
Ιδίως για το Trabant 601 ήταν συνήθως άνω των 10 ετών και μάλιστα σε αρκετές επαρχίες έφτανε τα 12 - 15 έτη .
Η αιτία του φαινομένου , ήταν η επιμονή των κυβερνώντων , λόγω ακραίου προστατευτισμού της εγχώριας αγοράς , να μην επιτρέπουν μαζική εισαγωγή αυτοκινήτων ξένης προέλευσης , παρά μόνο σε περιορισμένα αντίτυπα , με αποτέλεσμα ( σε συνδυασμό και με την μεγάλη εγχώρια ζήτηση , που δεν μπορούσε να καλυφθεί μόνο από την εγχώρια παραγωγή ) να προκληθεί τεράστια αναντιστοιχία μεταξύ προσφοράς και ζήτησης .
Ως αποτέλεσμα , συνέβαινε και το εξής παράδοξο : ένα μεταχειρισμένο Trabant 601 ήταν πιο ακριβό από ένα καινούριο , έχοντας συνήθως τη διπλάσια τιμή , διότι ο αγοραστής δεν χρειαζόταν να περιμένει .
Το ακόμα σοβαρότερο συνεπακόλουθο πρόβλημα όμως , ήταν ότι τα μεταχειρισμένα Trabant 601 ήταν εξαιρετικά δυσεύρετα στην εγχώρια αγορά , καθώς λόγω της ασύλληπτα μακροχρόνιας αναμονής μέχρι την παραλαβή , όσοι τελικώς το αποκτούσαν , κυριολεκτικά « δένονταν » με αυτό και το διατηρούσαν σε κυκλοφορία για πολλά χρόνια ( συχνά αναπτύσσοντας και ιδιαίτερη ικανότητα συντήρησής του , καθώς τα ανταλλακτικά ήταν δυσεύρετα , καθιστώντας δύσκολες τις επισκευές ) .
Αυτό πυροδότησε τότε τη δημιουργία μιας σχετικής μαύρης αγοράς , με αρκετούς επιτήδειους να διαθέτουν προς πώληση στην Ανατολική Γερμανία κάποια Trabant 601 πρόσφατης παραλαβής σε εξωφρενικά υψηλές τιμές , ως ετοιμοπαράδοτα και σχεδόν καινούρια .
Λόγω των προαναφερθέντων παραγόντων , το Trabant αναφέρεται συχνά ως ιστορικό παράδειγμα επιβεβαίωσης των μειονεκτημάτων του οικονομικού συστήματος που είναι γνωστό ως ( κρατικο ) κεντρικός σχεδιασμός και οικονομικός παρεμβατισμός .
Ταυτόχρονα , θεωρείται και ως σύμβολο της ανεπιτυχούς διαχείρισης της οικονομίας από την κυβέρνηση της τότε Ανατολικής Γερμανίας , καθώς και ως σύμβολο της πτώσης του Τείχους του Βερολίνου , καθώς πολλοί Ανατολικογερμανοί τον Νοέμβριο του 1989 μπήκαν μαζικά στο δυτικό Βερολίνο και γενικότερα στην πρώην Δυτική Γερμανία με τα Trabant τους μετά την πτώση του Τείχους του Βερολίνου στις 9 Νοεμβρίου .
Το όνομα Trabant σημαίνει δορυφόρος ή μεταφορικά συνοδός στα γερμανικά .
Επελέγη μέσω ενός εσωτερικού διαγωνισμού και προτιμήθηκε διότι η παρουσίαση του πρώτου μοντέλου της αυτοκινητοβιομηχανίας συνέπεσε με την εκτόξευση του πρώτου στην ιστορία τεχνητού δορυφόρου , του Σπούτνικ 1 , στις 4 Οκτωβρίου 1957 , από την τότε Σοβιετική Ένωση .
Μάλιστα στα ρωσικά « Σπούτνικ » σημαίνει επίσης συνοδός ή δορυφόρος .
Στα γερμανικά ( όπως επίσης και στην αγγλική γλώσσα ) , το όνομα προφέρεται « τρα-μπάν-τ » , ενώ συχνά στην καθημερινότητα αναφερόταν ως Trabbi ή Trabi και προφερόταν « τρά-μπι » , με βραχύ α.
Ειδικότερα στην Ελλάδα , κατά την εποχή της εισαγωγής του στο παρελθόν , είχε επικρατήσει ο τονισμός Τράμπαντ , πιθανώς από την βραχύτερη εκδοχή του ονόματος .
Χρονολογικά , υπήρξαν 4 διαδοχικές εκδοχές του Trabant : Το αρχικό P σήμαινε πλαστικό , υποδηλώνοντας το συνθετικό πλαστικό Duroplast , από το οποίο κατασκευάζονταν τα εξωτερικά πάνελ των Trabant ( δείτε την ενότητα : Αμάξωμα και ασφάλεια ) . Όλα τα προαναφερθέντα μοντέλα , κυκλοφόρησαν σε δύο εκδοχές αμαξώματος , Limousine ( 2-πορτο σεντάν ) και Universal ( 3-πορτο station wagon , προστέθηκε στην παλέτα το 1959 ) , με δύο επίπεδα εξοπλισμού , Standard και De Luxe .
Ειδικότερα το Trabant 601 προσφέρθηκε σε ακόμα μεγαλύτερη πληθώρα εκδόσεων : Σημειωτέον ότι το επίσημο σήμα S μέσα σε κύκλο , που φέρουν όλα τα Trabant , είναι το αρχικό γράμμα της κατασκευάστριας εταιρείας Sachsenring Automobilwerke Zwickau .
Ο κινητήρας των 500 , 600 και 601 ήταν ένας αερόψυκτος δίχρονος , δικύλινδρος βενζίνης , εγκάρσιας τοποθέτησης , κυβισμού 499 cm³ στο P50 και 594,5 cm³ στα P60 και 601 , και με συνεχείς αυξήσεις της ισχύος του , μέσω προσθήκης νεότερων καρμπυρατέρ .
Από τις 10 Φεβρουαρίου 1969 και μετά , απέδιδε 19 kW / 26 hp , προσφέροντας επιτάχυνση 0-100 km/h ( 0-62 mph ) σε 21 δευτερόλεπτα και τελική ταχύτητα 105 - 108 km/h ( 65 - 67 mph ) ανάλογα με την έκδοση .
Μία ιδιαιτερότητα αυτών των 3 μοντέλων , ήταν ότι δεν διέθεταν αντλία καυσίμου , με αποτέλεσμα να φέρουν το ντεπόζιτο της βενζίνης μέσα στον θάλαμο του κινητήρα και πάνω από αυτόν , με το καύσιμο να πέφτει στο καρμπυρατέρ μέσω της βαρύτητας . Άμεση συνέπεια αυτής της διάταξης , είναι ο μεγάλος κίνδυνος εκδήλωσης φωτιάς σε τυχόν μετωπική πρόσκρουση , αντίθετα με τον συνήθη κίνδυνο των αυτοκινήτων της τότε εποχής , καθώς μέχρι τις αρχές της δεκαετίας του 1970 σχεδόν όλα τα αυτοκίνητα , καθώς και αρκετά μεταγενέστερα μοντέλα , είχαν τη δεξαμενή καυσίμων στο πίσω άκρο του αμαξώματος ή ακόμα και πίσω ακριβώς από τον πίσω προφυλακτήρα , έχοντας έτσι εξαιρετικά υψηλό κίνδυνο πυρκαγιάς μετά από οπίσθια σύγκρουση .
Επίσης , και στα 3 αυτά μοντέλα του Trabant δεν υπήρχε ξεχωριστό δοχείο λαδιού και αντλία λίπανσης , αλλά το λάδι του δίχρονου κινητήρα έμπαινε κατευθείαν στη βενζίνη , απαιτώντας έτσι το λάδι να αναμιγνύεται μαζί με τη βενζίνη κατά τη διάρκεια του ανεφοδιασμού .
Κατά συνέπεια , ο οδηγός έπρεπε να ξέρει κάθε φορά πόση βενζίνη είχε , προκειμένου να διατηρεί σταθερή την απαιτούμενη αναλογία βενζίνης - λαδιού στο 50:1 .
Μάλιστα τα πρώτα αντίτυπα δεν είχαν δείκτη βενζίνης , αλλά μια μεταλλική λάμα για μέτρηση της στάθμης του καυσίμου , όπως αυτή που χρησιμοποιείται ως δείκτης για τη στάθμη του λαδιού .
Αξιοσημείωτο είναι ότι επειδή και ο ανεφοδιασμός του καυσίμου γινόταν απευθείας μέσα στο ντεπόζιτο , με άνοιγμα του καπό , δεν υπήρχε εξωτερική τάπα βενζίνης στο αμάξωμα .
Σε όλες τις εκδοχές του , ο κινητήρας αυτός είχε πολύ λίγα κινούμενα μέρη και απαιτούσε ελάχιστα σέρβις , ενώ μάλιστα ήταν τόσο ελαφρύς ώστε μπορούσε να μεταφερθεί από έναν μόνο άνθρωπο . Όπως όλοι οι δίχρονοι κινητήρες , ωστόσο , είχε σχετικά υψηλή κατανάλωση ως προς τον κυβισμό του , αν και από το 1984 μειώθηκε επίσημα κατά 1 λίτρο , φτάνοντας τα 6,9 λίτρα στα 100 χιλιόμετρα , και εξαιρετικά υψηλές εκπομπές καυσαερίων από την εξάτμιση , που συχνά παρομοιάζονταν με « μπλε σύννεφο » , όπως προαναφέρθηκε , συν ανυπόφορα θορυβώδη λειτουργία .
Μάλιστα επειδή είχε μόλις 2 κυλίνδρους , είχε πιο εκκωφαντικό θόρυβο ακόμα και από το ομόσταυλο Wartburg 353 , που έφερε κινητήρα επίσης 2-χρονο , αλλά 3-κύλινδρο .
Στα κράτη της Δυτικής Ευρώπης , πολλοί ιδιοκτήτες Trabant στο παρελθόν τον είχαν αντικαταστήσει με 4-χρονους άλλων μοντέλων , πολύ πριν την εισαγωγή του Trabant 1.1 το 1990 , και η δημοφιλέστερη επιλογή ήταν η τοποθέτηση του βασικού κινητήρα του Fiat 128 , που ήταν 4-κύλινδρος βενζίνης , κυβισμού 1.116 cm³ και ισχύος 55 hp στις 6.000 στροφές το λεπτό .
Τελικώς μόλις στα τέλη του 1989 , στα πλαίσια μιας εμπορικής συμφωνίας του 1984 μεταξύ των τότε δύο Γερμανιών , ο δίχρονος , δικύλινδρος βενζινοκινητήρας αντικαταστάθηκε από έναν 4-χρονο , 4-κύλινδρο βενζινοκινητήρα 1.043 cm³ , ισχύος 45 hp , του Volkswagen Polo δεύτερης γενιάς , προσφέροντας στο μοντέλο τελική ταχύτητα 130 km/h ( 81 mph ) και πολύ πιο ομαλή λειτουργία .
Ταυτόχρονα με την αντικατάσταση , η εταιρεία προέβη και σε ένα μικρό λίφτινγκ στην εξωτερική εμφάνιση και στο σαλόνι .
Το νέο αυτοκίνητο κυκλοφόρησε τον Μάιο του 1990 , ως Trabant 1.1 ( η επίσημη στρογγυλοποίηση πάντως ήταν κάπως ανακριβής ) , αλλά μόλις για 1 έτος , καθώς το μοντέλο έπεσε θύμα της απελευθέρωσης της αγοράς μετά την επανένωση των δύο Γερμανιών τον Οκτώβριο του 1990 , σηματοδοτώντας έτσι και το τέλος της παραγωγής του , που ήρθε τον Απρίλιο του 1991 ( δείτε την ενότητα Εξέλιξη των μοντέλων ) .
Το σασί όλων των εκδόσεων του Trabant ήταν αυτοφερόμενο ( ενιαίο δομικό σύνολο ) από γαλβανισμένο ανοξείδωτο ατσάλι .
Ωστόσο , όλα τα εξωτερικά πάνελ ( body panels ) , ακόμα και αυτό της οροφής , κατασκευάζονταν εξ ολοκλήρου από ένα συνθετικό πλαστικό , το Duroplast , ένα υλικό που κατασκευάζεται από ρητίνη , η οποία ενισχύεται με μαλλί ή βαμβάκι ( το Duroplast μοιάζει με τον υαλοβάμβακα , αλλά είναι πιο εύκολο να πάρει το κατάλληλο τελικό σχήμα σε πρέσες προκειμένου να χρησιμοποιηθεί για κατασκευή πάνελ αυτοκινήτων ) .
Ειδικότερα στα Trabant , χρησιμοποιήθηκαν υπολείμματα και απόβλητα από βαμβάκι ρωσικής προέλευσης και ρητίνη από φαινόλη της Ανατολικογερμανικής βιομηχανίας βαφής .
Αφού αναμιγνύονταν , στη συνέχεια έπαιρναν το τελικό σχήμα σε θερμές πρέσες για 8 λεπτά στους 180 βαθμούς Κελσίου .
Η επιλογή αυτή έγινε λόγω σχετικής εντολής της κυβέρνησης της Λαοκρατικής Δημοκρατίας της Γερμανίας , προκειμένου να αποφευχθεί η δαπανηρή εισαγωγή χάλυβα , καθώς η χώρα βρισκόταν σε καθεστώς εμπάργκο υλικών .
Μάλιστα στο παρελθόν , λόγω της γενικότερης διακωμώδησης του μοντέλου , τόσο στην εγχώρια αγορά όσο και στον δυτικό Τύπο , είχε κυκλοφορήσει σε αρκετές χώρες ένας αστικός μύθος ότι τα πάνελ του Trabant ήταν από χαρτόνι , αλλά στην πραγματικότητα δεν συνέβη ποτέ κάτι τέτοιο .
Αν και υποτίθεται ότι ένα τέτοιο αμάξωμα θεωρητικώς δεν προσφέρει μεγάλη προστασία σε τυχόν σύγκρουση , κάποιες ανεξάρτητες δοκιμές πρόσκρουσης που έγιναν μετά την πτώση του καθεστώτος της χώρας , απέδειξαν ότι στην πράξη το Trabant διέθετε ένα αξιοσημείωτα ισχυρό σασί για τα τότε δεδομένα και προσέφερε καλύτερη ασφάλεια από πολλά άλλα μοντέλα της ίδιας κατηγορίας .
Μάλιστα υπήρξε από τα πρώτα αυτοκίνητα που απέκτησαν στάνταρ ζώνες ασφαλείας τριών σημείων στα μπροστινά καθίσματα , ήδη από το 1965 .
Επιπρόσθετα πλεονεκτήματα του Duroplast ήταν η σταθερότητα , η αντοχή στις καιρικές συνθήκες και η μη εμφάνιση σκουριάς .
Κατά την εποχή της εμφάνισής του , το Trabant ήταν ένα σχετικά προηγμένο αυτοκίνητο , καθώς είχε αυτοφερόμενο αμάξωμα ( τύπου μονοκόκ , δηλαδή ενιαίο δομικό σύνολο , αντί για « χτιστό » πάνω σε πλατφόρμα ) , σύνθετη μέθοδο κατασκευής αμαξώματος , διάταξη « κινητήρας μπροστά , εμπρόσθια κίνηση » και ασυνήθιστη για τα δεδομένα του 1957 ανεξάρτητη ανάρτηση και στους 4 τροχούς .
Το κύριο μειονέκτημά του ήταν ο κινητήρας του : ήδη στη δεκαετία του 1950 , τα δημοφιλή φθηνά και οικονομικά Δυτικοευρωπαϊκά αυτοκίνητα , όπως το Volkswagen Beetle ( Σκαθάρι ) του 1938 , το Citroën 2CV του 1948 ( καθώς και το αρχικό του πρωτότυπο TPV εν έτει 1939 ) , το Fiat 600 του 1955 , το Fiat 500 του 1957 και το Mini του 1959 , έφεραν όλα εξ αρχής 4-χρονους κινητήρες , έχοντας έτσι χαμηλότερες εκπομπές καυσαερίων , πολύ πιο ομαλή και στρωτή λειτουργία , και χαμηλότερη κατανάλωση .
Αντιθέτως , σημαντικοί περιορισμοί στα κονδύλια και στα διαθέσιμα κατασκευαστικά υλικά της Ανατολικής Γερμανίας , εξανάγκασαν την εταιρεία να τοποθετήσει έναν φθηνότερης κατασκευής και αναχρονιστικό 2-χρονο κινητήρα στο Trabant , ο οποίος είχε βασιστεί σε ένα προπολεμικό ντιζάιν της γερμανικής DKW .
Η εξωτερική εμφάνιση του αρχικού Trabant 500 του 1957 , διατηρήθηκε αναλλοίωτη στο Trabant 600 του 1962 , το οποίο διέφερε μόνο στην αύξηση του κυβισμού του κινητήρα , όπως υποδηλώνεται και από τις ονομασίες των μοντέλων .
Η εκδοχή Trabant 600 ήταν βραχύβια , καθώς 1 έτος μετά υπέστη μια ανανέωση , υιοθετώντας ένα λιγότερο καμπυλωτό αμάξωμα , με πιο τονισμένα εμπρός και πίσω φτερά .
Επίσης , τότε απέκτησε και μπροστινή γρίλια , αν και στην πραγματικότητα δεν είχε ιδιαίτερη χρησιμότητα , καθώς ο κινητήρας ήταν αερόψυκτος , με αξονικό ανεμιστήρα με ιμάντα - απλώς προστέθηκε στο αμάξωμα για αισθητικούς λόγους .
Για πρώτη φορά αποκαλύφθηκε επίσημα τον Μάιο του 1963 , ενώ κατά την παρουσίαση έλαβε την ονομασία Trabant 601 και τελικώς μπήκε στη μαζική παραγωγή τον Ιούνιο του 1964 , ενώ τον Σεπτέμβριο του 1965 απέκτησε και έκδοση station wagon .
Η ετήσια παραγωγή του 601 ξεκίνησε από 34.000 αντίτυπα το 1964 , έφτασε τα 100.000 αντίτυπα το 1973 , όταν και παρήχθη το εκατομμυριοστό Trabant 601 , και κατάφερε το αποκορύφωμα των 150.000 αντιτύπων το 1989 , το τελευταίο έτος πριν εισαχθεί ο διάδοχός του .
Την εποχή της παρουσίασης του 601 , οι μηχανικοί και τα ανώτατα στελέχη της εταιρείας Sachsenring Automobilwerke Zwickau ( Τσβίκαου ) σχεδίαζαν να παραμείνει στην παραγωγή έως το 1967 και μετά να αντικατασταθεί .
Κατά τις δεκαετίες του 1960 , του 1970 και του 1980 , εξέλιξαν πολλά πρωτότυπα με σκοπό να αντικαταστήσουν το 601 , αλλά όλα τελικώς απορρίφθηκαν από την κυβέρνηση της χώρας , για τους λόγους που αναφέρθηκαν στην ενότητα Βασικά στοιχεία .
Μάλιστα ορισμένα από αυτά κατασκευάστηκαν και σε εκδοχή με μεταλλικά εξωτερικά πάνελ , πλην όμως είχαν το ίδιο άδοξο τέλος . Ένας μεγάλος αριθμός από όλα αυτά τα πρωτότυπα υπάρχει σήμερα στο Μουσείο August Horch στο Τσβίκαου και στο Μουσείο Μεταφορών της Δρέσδης .