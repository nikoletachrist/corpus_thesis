Η μητέρα του επινοούσε τιμωρίες για να του αποβάλλει τις κακές συνήθειες και την αδεξιότητά του , στο τέλος όμως η υπομονή της εξαντλούνταν , διότι ήταν ανυπάκουος .
Ωστόσο , η Ναντέζντα ήταν πολύ τρυφερή στην Όλγα και ιδιαιτέρως στον μικρότερο αδελφό του ποιητή , τον Λεβ , πράγμα που έκανε τον Αλεξάντρ εσωστρεφές παιδί .
Mε τους γονείς του μιλούσαν γαλλικά , συνήθεια των ευγενών της εποχής .
Τα ρωσικά τα έμαθε από τη γιαγιά του από την πλευρά της μητέρας του και τους δουλοπάροικους που υπηρετούσαν στο σπίτι του .
Δύο δουλοπάροικοι άσκησαν μεγάλη επίδραση πάνω του : ο Νικολάι Κοζλόφ , που έμεινε κοντά του και όταν μεγάλωσε , και η τροφός του , Αρίνα Ροντιόνοβνα , μέσω της οποίας έμαθε τη λαϊκή ρωσική ποίηση .
Ο θείος του ( αδελφός του πατέρα του ) , ποιητής Βασίλι Πούσκιν , τον βοήθησε επίσης στα πρώιμα καλλιτεχνικά του βήματα και αγαπήθηκε ιδιαίτερα από τον μικρό Αλεξάντρ .
Το 1811 , σε ηλικία 12 ετών έφυγε από τη Μόσχα για την Αγία Πετρούπολη και μπήκε υπότροφος στο Λύκειο του Τσάρσκογιε Σελό , που μόλις είχε εγκαινιάσει τη λειτουργία του , ιδρυμένο από τον Αλέξανδρο Α΄ .
Το Λύκειο αποτέλεσε λίκνο ελεύθερων πνευμάτων και επαναστατών , με πολλούς νέους , τέκνα ευγενών , να ενστερνίζονται φιλελεύθερες ιδέες .
Η ποίηση αποτελούσε μάθημα με μεγάλη σπουδαιότητα , με τους μισούς μαθητές να γράφουν ποιήματα .
Ο Πούσκιν έκανε δύο εγκάρδιους φίλους εκεί , τον Βίλχελμ Κύχελμπέκερ , γερμανικής καταγωγής , ο οποίος διακρίθηκε μετέπειτα ως ποιητής και , αφού εισήλθε στον κύκλο των Δεκεμβριστών , έλαβε μέρος στην εξέγερση του Δεκεμβρίου του 1825 και τον Αντόν Αντόνοβιτς Ντέλβιγκ , τέκνο ευγενών , βαλτικής καταγωγής , ο οποίος επίσης διακρίθηκε ως ποιητής και κριτικός λογοτεχνίας .
Το 1815 ο Πούσκιν έγραψε το ποίημα Ο Ίσκιος του Φονβίζιν , όπου σατίριζε δριμύτατα τους αρχαΐζοντες ( τους ομιλητές της σλαβονικής γλώσσας , σλαβονικής , τα αρχαία σλαβικά ) , παίρνοντας σαφή θέση στο γλωσσικό πρόβλημα που γνώριζε όξυνση τότε .
Το 1817 έγραψε την ωδή Η Ελευθερία , όπου ενώνει τη φωνή του με τον Αλεξάντρ Νικολάγιεβιτς Ραντίτσεφ και τον Βασίλι Βασίλιεβιτς Καπνίστ κατά του δεσποτισμού .
Αντίθετα από την επιθετικότητα του Ραντίτσεφ , έκανε έκκληση στους άρχοντες για εγκαθίδρυση της συνταγματικής μοναρχίας , επικαλούμενος το Φυσικό Δίκαιο της ελευθερίας .
Η ωδή αυτή διαβάστηκε από πολλούς , θεωρήθηκε όμως αντικαθεστωτική και δεν τυπώθηκε παρά μόνο στο εξωτερικό , πολλά χρόνια μετά το θάνατό του .
Οι νέοι που έβγαιναν από το Λύκειο του Τσάρσκογιε-Σελό διορίζονταν -συνήθως σύμφωνα με τις προτιμήσεις τους- είτε σε στρατιωτικά συντάγματα είτε στις κεντρικές πολιτικές υπηρεσίες .
Οι περισσότεροι στη συνέχεια παραμελούσαν τα καθήκοντά τους και χαίρονταν τη ζωή , ύστερα από χρόνια στα θρανία .
Ο Πούσκιν αποφοίτησε και διορίστηκε στο Υπουργείο των Εξωτερικών . Άρχισε να συχνάζει σε λογοτεχνικούς κύκλους και να ζει έντονα .
Ο πρίγκιπας Πιοτρ Αντρέγεβιτς Βιάζεμσκι έγραφε τότε στον θείο του ποιητή , Βασίλι Πούσκιν : Πρέπει να τον κλείσουμε σε κανένα φρενοκομείο .
Τι διαβόλους έχει μέσα του ! Όλη την κινητή και ακίνητη περιουσία μου δίνω , για να μπορώ να γράψω τέτοιους στίχους .
Αυτό το λυσσασμένο ξεπεταρόνι θα μας καταφέρει όλους εμάς-εμάς και τους προγόνους μας .
Πολλά ποιήματα που έγραψε ο Πούσκιν στα χρόνια 1817-1820 συντίθενται από παιχνιδιάρικους στίχους , εκφράζοντας , άλλα από αυτά ήρεμα αισθήματα και άλλα ισχυρά πάθη , όπως το ποίημα Ο θρίαμβος του Βάκχου .
Την ίδια περίοδο ο ποιητής έγραψε το πρώτο μεγάλο ποιητικό του έργο , ένα κωμικοηρωικό έπος τριών χιλιάδων στίχων , το Ρουσλάν και Λιουντμίλλα , ένα μεγάλο παραμύθι με θρυλικές περιπέτειες του ήρωα , που αναζητά την αγαπημένη του κι αγωνίζεται να τη σώσει από τις εχθρικές μαγικές δυνάμεις .
Παράλληλα όμως συνέχισε την καυστική μέσω των γραπτών του κατά της κοινωνικής κατάστασης στην τσαρική Ρωσία και της έντονης δεσποτικής φύσης της , προκαλώντας τελικά την οργή του τσάρου Αλέξανδρου Α΄ , ο οποίος αποφάσισε να τον στείλει εξόριστο στη Σιβηρία ή στον ακόμα πιο παγωμένο Βορρά , σε ένα μοναστήρι σε ένα νησί της Λευκής Θάλασσας . Έσπευσαν πάντως να τον βοηθήσουν τρεις κορυφαίοι τότε εκπρόσωποι των ρωσικών γραμμάτων , ο λογοτέχνης και ιστορικός Νικολάι Μιχάιλοβιτς Καραμζίν , ο ποιητής Βασίλι Αντρέγεβιτς Ζουκόφσκι και ο Αλεξέι Νικολάγιεβιτς Ολένιν , πρόεδρος της Ακαδημίας Καλών Τεχνών , άντρας με εξαιρετική ευρυμάθεια .
Ενεργοποίησαν υψηλές γνωριμίες τους και με τη συνδρομή και της τσαρίνας κινητοποιήθηκαν για να τον σώσουν από την οργή του τσάρου .
Την πλάστιγγα όμως οριστικά υπέρ του έκρινε ο Ιωάννης Καποδίστριας , άμεσος προϊστάμενος του Πούσκιν στο Υπουργείο Εξωτερικών , αφού πρώτα του υποσχέθηκε ο Πούσκιν να μείνει μακριά από την πολιτική για ένα χρόνο .
Μετά την υπόσχεση αυτή ο Καποδίστριας απέσπασε την έγκριση του τσάρου για μετάθεση του αντιδραστικού Πούσκιν στη Νότια Ρωσία .
Στο τότε ρωσικό Κισινιόφ , την πρωτεύουσα σήμερα της Μολδαβίας ( Κισινάου στα ρουμανικά ) , στη Βεσσαραβία της νότιας Ρωσίας όπου μετατέθηκε , ο Πούσκιν τέθηκε υπό την επίβλεψη του στρατηγού Ιβάν Νίκιτιτς Ίνζοφ , ανθρώπου γενναίου και καλλιεργημένου , διακεκριμένο πολεμιστή των ναπολεόντειων πολέμων , έπειτα από επιθυμία του Καποδίστρια , ο οποίος με επιστολή του στον στρατηγό του ζητάει να δείξει φροντίδα στον νεαρό ποιητή , συμπληρώνοντας : Δεν υπάρχει ακρότητα στην οποία να μην υπέπεσε ο ατυχής αυτός νέος , όπως δεν υπάρχει και τελειότητα που δεν θα μπορούσε να επιτύχει με την υψηλή ποιότητα των χαρισμάτων του .
Στο Κισινιόφ , το 1821 , ο Πούσκιν ήρθε πιο κοντά στην υπόθεση της προσπάθειας των Ελλήνων για ανεξαρτησία , πιστεύοντας ακράδαντα ότι η Ελλάδα θα θριάμβευε και εκθειάζοντας την ανδρεία του Αλέξανδρου Υψηλάντη .
Ο ενθουσιασμός του όμως δεν κράτησε πολύ .
Απογοητεύτηκε με τον Αλέξανδρο Υψηλάντη αποδίδοντάς του ανικανότητα στον ηγετικό ρόλο που είχε αναλάβει .
Η εκτίμηση αυτή του ποιητή βασίστηκε σε εσφαλμένες και ανεπαρκείς πληροφορίες .
Θεωρούσε ακόμα γενναίο τον Υψηλάντη , δυσφόρησε όμως που μετά την άτυχη μάχη στο Δραγατσάνι ( 7 Ιουνίου 1821 ) , ο Υψηλάντης κατέφυγε στην Αυστρία .
Η απογοήτευση του Πούσκιν από την αναβλητικότητα , τη διχόνοια και την αδιαφορία πολλών Ελλήνων για την εθνική υπόθεση , τον εξοργίζει και στηλιτεύει αγανακτισμένος τους Έλληνες ως έναν άθλιο λαό ληστάρχων και μπακάληδων , σπεύδοντας όμως μετανιωμένος και έχοντας πικράνει κάποιους φίλους του , να δηλώσει ότι η καρδιά του δεν θα μπορούσε να νιώσει εχθρότητα στις ευγενικές προσπάθειες ενός αναγεννώμενου λαού .
Την ίδια εποχή , έγραψε μια από τις καλύτερες μπαλάντες του , Το τραγούδι του σοφού Ολέγκ , βασισμένο σε σκανδιναβικό και ρωσικό μύθο .
Στη μπαλάντα αυτή στρέφεται στους καιρούς του Ολέγκ και του Ίγκορ , πρώτων ηγεμόνων του Κιέβου ( μετά το Νόβγκοροντ , δεύτερη πρωτεύουσα των Ρως ) .
Η μπαλάντα ακολουθούσε το καλλιτεχνικό ρεύμα του Ρομαντισμού και μιλούσε για την αξία της συντροφικότητας , τους φίλους που αφήσαμε πίσω , την αλαζονεία , την τιμή , τις αρχέγονες ιδέες της συλλογικότητας που προδώσαμε και τη νέμεση .
Είναι ποίημα σαφώς επηρεασμένο από το έργο του λόρδου Μπάιρον ) .
Ως τα τέλη του 1822 έγραψε τα ποιήματα Ο αιχμάλωτος του Καυκάσου , Οι αδελφοί λήσταρχοι ( δεν το ολοκλήρωσε ) , Η πηγή του Μπαχτσε-σαράι .
Είχε κάνει τότε και αρκετά ταξίδια , στο Κίεβο , στο Αικατερίνοσλαβ ( σημερινό Ντνίπρο στην ανατολική Ουκρανία ) και ένα μεγάλο ταξίδι στον Καύκασο .
Χαρακτηριστικό θέμα των ποιημάτων Ο αιχμάλωτος του Καυκάσου και της Πηγής του Μπαχτσε-σαράι είναι ο ανεκπλήρωτος έρωτας .
Από τα γράμματα του ποιητή διαφαίνεται πως το ποίημα Η πηγή του Μπαχτσε-σαράι είναι στενά δεμένο με ένα δυνατό προσωπικό αίσθημα , τον ένα από τους δύο πιο αγνούς έρωτες της ζωής του Πούσκιν , έρωτα που εκφράζει με το φλογισμένο στόμα του χάνου ( ηγεμόνα στους ταταρικούς λαούς ) Γιρέι .
Οι μελετητές του δεν είναι σύμφωνοι ως προς το όνομα της κοπέλας που αγαπούσε .
Πιο πιθανό είναι αυτή να ήταν η Σοφία Ποτόσκαγια , συνομήλική του , κόρη Πολωνορώσου στρατηγού και Ελληνίδας Κωνσταντινουπολίτισσας , την οποία αγαπούσε από μικρός , από τα χρόνια της Αγίας Πετρούπολης .
Η Σοφία του είχε διηγηθεί την περιπέτεια της γιαγιάς της , που ο χάνος της Κριμαίας την είχε πάρει αιχμάλωτη στο Μπαχτσέ-σαράι ( ή Μπαχτσισαράι-Παλάτι των Κήπων-πρωτεύουσα του Χανάτου της Κριμαίας ) .
Τον Δεκέμβριο του 1825 σημειώθηκε στην Αγία Πετρούπολη και τη Μόσχα εξέγερση κατά του τσάρου , εξέγερση με διαφορετικό αίτημα στις δύο πόλεις .
Στη μεν Αγία Πετρούπολη το αίτημα ήταν η παροχή Συντάγματος , στη δε Μόσχα η εγκαθίδρυση της Δημοκρατίας .
Κοινό όμως αίτημα και των δύο κινημάτων ήταν η απελευθέρωση των χωρικών από τη δουλοπαροικία και του λαού από το δεσποτισμό .
Η εξέγερση απέτυχε υπό το βάρος των κανονιών και ακολούθησαν τα μαρτύρια των Δεκεμβριστών .
Ξεκίνησαν ανακρίσεις με συμμετοχή και του ίδιου του αυτοκράτορα , Νικολάου Α΄ στην ανακριτική επιτροπή .
Καταδικάστηκαν σε θάνατο και εκτελέστηκαν δια απαγχονισμού οι θεωρούμενοι ως πρωταίτιοι , οι Πιοτρ Γκριγκόρεβιτς Κακόφσκι , Σεργκέι Ιβάνοβιτς Μουράβιοφ-Αποστόλ , Μιχαήλ Παύλοβιτς Μπεστούσεφ-Ριουμίν , ο ποιητής Κοντράτι Φιοντόροβιτς Ρυλέγιεφ και ο συνταγματάρχης και ιδεολογικό μυαλό του κινήματος Πάβελ Ιβάνοβιτς Πέστελ , βετεράνος των πολέμων 1812-1813 . Όλοι τους , με εξαίρεση τον πρώτο , ήταν πολύ καλοί φίλοι του Πούσκιν .
Πολλοί άλλοι εξορίστηκαν σε καταναγκαστικά έργα στα βάθη της Σιβηρίας και πέθαναν από τις κακουχίες ή επέστρεψαν στα σπίτια τους μετά από πολλά χρόνια .
Πολλοί από τους Δεκεμβριστές που μαρτύρησαν στους τόπους εξορίας ήταν από το Λύκειο του Τσάρσκογιε-Σελό παλιοί συμμαθητές του ποιητή .
Πολλοί από αυτούς που τους ανέκριναν ήταν συμμαθητές τους από το ίδιο Λύκειο .
Ο Πούσκιν έγινε κι αυτός στόχος των ανακριτικών Αρχών .
Ο τσάρος όμως Νικόλαος Α΄ , σκέφθηκε ότι η σύλληψη του πιο φημισμένου ποιητή της Ρωσίας θα έβλαπτε το θρόνο του , ιδίως μάλιστα από τη στιγμή που δεν υπήρχαν στοιχεία ούτε καν ηθικής συνέργειάς του στο κίνημα των Δεκεμβριστών .
Παράλληλα , ο καλός φίλος του Πούσκιν , Ζουκόφσκι , παρέδωσε επιστολή του ποιητή στον τσάρο στην οποία επικαλείται τη μεγαλοψυχία του αυτοκράτορα και υπόσχεται ότι δεν θα εκδηλώσει από εδώ και πέρα γνώμες αντίθετες προς την καθιερωμένη τάξη .
Ο συμβιβασμός δεν τον απήλλαξε όμως αμέσως , ούτε και αργότερα , από δύσκολες ώρες .
Ως τις αρχές Σεπτεμβρίου του 1826 βρισκόταν υπό την επιτήρηση των τοπικών Αρχών , στο Μιχαηλόφσκογιε , παραθεριστικό μέρος της οικογένειάς του στην Περιφέρεια του Πσκοφ .
Μετά την επιστροφή του από την εξορία , ο Πούσκιν πέρασε δύσκολες μέρες στην Μόσχα .
Η λογοκρισία των έργων του –την οποία σύμφωνα με την υπόσχεσή του ασκούσε προσωπικά ο τσάρος- ήταν πολύ πιεστική και η παρακολούθηση της αστυνομίας πολύ στενή .
Επιπλέον οι κριτικοί αντιμετώπισαν τα έργα του αυτής της περιόδου δυσμενώς και , το χειρότερο , πολλοί ομοϊδεάτες του τον κατηγόρησαν ως αποστάτη .
Παρά ταύτα εκείνη την εποχή έγραψε τις λεγόμενες « μικρές τραγωδίες » του ( Μότσαρτ και Σαλιέρι , Ο πέτρινος επισκέπτης κ . α . ) , πεζογραφήματα , ποιήματα και άρθρα .
Παράλληλα από το 1826 μέχρι το 1831 ο Πούσκιν ζούσε μια άσωτη ζωή στη Μόσχα .
Το 1831 παντρεύτηκε την Ναταλία Νικολάγεβνα Γκοντσάροβα ύστερα από μια περιπετειώδη σχέση .
Εγκαταστάθηκε στην Αγία Πετρούπολη , διορίστηκε και πάλι σε κρατική θέση και το 1834 πήρε το αυλικό αξίωμα του Kammerjunker .
Του ανατέθηκε να γράψει μια ιστορία του Μεγάλου Πέτρου τον οποίο θαύμαζε , αλλά αυτός έγραψε την Ιστορία [ της εξέγερσης ] του Πουγκατσόφ , ένα μυθιστόρημα με συναφές θέμα ( Η κόρη του λοχαγού ) , το ημιτελές μυθιστόρημα Ντουμπρόβσκι και άλλα ελάσσονα έργα , που έμειναν επίσης ημιτελή .
Το Νοέμβριο του 1836 , ο Πούσκιν ελάμβανε ανώνυμες υβριστικές επιστολές , στις οποίες τον αποκαλούσαν « ιστοριογράφο του Τάγματος των Κερατάδων » .
Ο ποιητής είχε καταλήξει στο συμπέρασμα , ότι η προέλευση των επιστολών αυτών είχε να κάνει με τις επίμονες ερωτοτροπίες του Ζωρζ ντ ' Αντές ( Georges d ' Anthès , 1812 - 1895 ) , ενός αξιωματικού γαλλικής καταγωγής του ιππικού της φρουράς στην Αγία Πετρούπολη , με τη σύζυγό του Ναταλία Πούσκινα - Γκοντσάροβα .
Ο Πούσκιν , μη ανεχόμενος τα κουτσομπολιά , δεν είχε άλλη επιλογή παρά να καλέσει τον ντ ' Αντές σε μονομαχία .
Ο θετός όμως πατέρας του ντ ' Αντές , πρεσβευτής της Ολλανδίας στην Αγία Πετρούπολη , προσπάθησε με κάθε τρόπο να αποτρέψει την επικείμενη μονομαχία μεταξύ των δύο ανδρών , παντρεύοντας μάλιστα τον ντ ' Αντές με τη μεγαλύτερη σε ηλικία αδελφή της Ναταλίας , την Αικατερίν Γκοντσάροβα ( Yekaterina Goncharova ) .
Ο γάμος έγινε στις 10 Ιανουαρίου του 1837 .
Δεν άργησε όμως να εκδηλωθεί και πάλι το ενδιαφέρον του ντ ' Αντές για την όμορφη γυναίκα του ποιητή Ναταλία .
Οι φήμες και τα ανώνυμα γράμματα δεν σταματούσαν , με συνέπεια να γράψει ο ποιητής ένα προσβλητικό γράμμα στον θετό πατέρα του ντ ’ Αντές , τον Ολλανδό επιτετραμμένο βαρώνο Heeckeren .
Τελικά , ο ντ ' Αντές αποδέχτηκε την πρόσκληση του Πούσκιν για μονομαχία , παρά την επίσημη απαγόρευση που υπήρχε .
Ο Πούσκιν συνάντησε στο « Λογοτεχνικό Καφέ » της Αγίας Πετρούπολης το φίλο του Konstantin Danzas ( 1801 - 1870 ) , ταγματάρχη του ρωσικού στρατού , τον οποίο όρισε μάρτυρα στη μονομαχία του με τον ντ ' Αντές .
Η μονομαχία έγινε το απόγευμα της 27ης Ιανουαρίου του 1837 στην τοποθεσία Chernaya Rechka , στα χιονισμένα περίχωρα της Αγίας Πετρούπολης , με δυνατό αέρα και θερμοκρασία δεκαπέντε βαθμούς υπό το μηδέν .
Ο Πούσκιν τραυματίστηκε θανάσιμα στο κάτω μέρος της κοιλιάς και μεταφέρθηκε με άμαξα στο σπίτι του στην πρωτεύουσα .
Πέρασε τις τελευταίες ημέρες της ζωής του στο σπουδαστήριο-γραφείο του , ανάμεσα σε αγαπημένα του πρόσωπα , θαυμαστές και φίλους . Άφησε την τελευταία του πνοή στο ανάκλιντρο του γραφείου του δύο ημέρες αργότερα , το απόγευμα της 29ης Ιανουαρίου 1837 , ώρα 2:45 , σε ηλικία 37 ετών .
Ο θάνατος του Πούσκιν , όπως είπε ο φίλος του ζωγράφος Καρλ Μπριουλόφ , ήταν « μια ανεπανόρθωτη απώλεια για το ρωσικό πολιτισμό » .
Ο Νικολάι Γκόγκολ έγραψε για τον Πούσκιν : Ο Πούσκιν ήταν για όλους τους ποιητές σαν μια ποιητική φλόγα που έπεσε απ ’ τα ουράνια και από την οποία σαν κεράκια άναψαν άλλοι αυτοφυείς ποιητές .