Ο Λακάν ξεκίνησε τη διαδρομή του στις αρχές της δεκαετίας του 1950 με σύνθημα την « επιστροφή στον Φρόυντ » , ενώ μέχρι τον θάνατό του το 1981 δήλωνε αμετανόητα « φροϋδικός » .
Αλλά όπως το φροϋδικό έργο , έτσι και η λακανική διδασκαλία δεν έπαψε να αποτελεί ένα γίγνεσθαι , μια διαρκή αναπροσαρμογή , έναν ακάματο στοχασμό πάνω στα ίδια τα θεμέλια της ψυχαναλυτικής εμπειρίας .
Από την περίφημη « Εισήγηση της Ρώμης » του 1953 ως τα τελευταία σεμινάρια των τελών της δεκαετίας του 1970 , ο Λακάν , « υπονομεύοντας μεθοδικά την ταύτιση της ψυχανάλυσης με τον εαυτό της και το ιδίωμά της » , διένυσε την απόσταση από μια εντελώς πρωτότυπη στρουκτουραλιστική και γλωσσολογική μεταγραφή της φροϋδικής θεωρίας ως την επαναδιατύπωση του ψυχαναλυτικού διακυβεύματος με όρους αρχικά τυπικής λογικής και τελικά βορρόμειας τοπολογίας .
Η διδασκαλία του έχει αποτυπωθεί κυρίως στα 25 ετήσια προφορικά σεμινάριά του ( τα περισσότερα από τα οποία έχουν εκδοθεί ) , καθώς και στον τόμο με τα Γραπτά του .
Στη συνέχεια , επιχειρείται μια σύντομη περιγραφή ορισμένων καίριων σημείων της λακανικής ψυχαναλυτικής θεωρίας , με την υποσημείωση ότι μια πλήρης παρουσίασή της στα πλαίσια ενός εγκυκλοπαιδικού λήμματος αποκλείεται εκ προοιμίου .
Ούτως ή άλλως , η εγκυκλοπαίδεια δεν αποτελεί παρά έναν θησαυρό , του οποίου την μη πληρότητα ο λακανικός αντιλαμβάνεται καλύτερα από τον καθένα .
Ο Λακάν επέτρεψε μια σε βάθος κατανόηση του τρόπου με τον οποίο λειτουργεί η ψυχανάλυση διακρίνοντας στην ψυχική εμπειρία του ανθρώπου τρία πεδία ή τάξεις .
Η συμβολική ( symbolique ) τάξη περιλαμβάνει την διάσταση του λόγου , του σημαίνοντος ως τέτοιου , της άρθρωσης των σημαινόντων μεταξύ τους σε σημαίνουσα αλυσίδα , και του νόμου εν γένει .
Το εικονοφαντασιακό ( imaginaire ) πεδίο , αντιθέτως , περιλαμβάνει ό , τι είναι της τάξης της εικόνας , δηλαδή κυρίως σχέσεις κατοπτρικές , ναρκισσιστικές , αλλοτριωτικές .
Το πεδίο του πραγματικού ( réel ) , τέλος , περιλαμβάνει μεταξύ άλλων ό , τι είναι αδύνατο να συμβολοποιηθεί , να ειπωθεί .
Εδώ εγγράφονται ζητήματα όπως το τραύμα και η απόλαυση υπό την λακανική έννοια ( jouissance ) .
Ο Φρόυντ ανακάλυψε όχι μόνο το ασυνείδητο , αλλά και τους μηχανισμούς με τους οποίους αυτό εργάζεται παράγοντας μορφώματα όπως το όνειρο .
Τους κυριότερους από αυτούς τους μηχανισμούς τους ονόμασε συμπύκνωση και μετάθεση .
Ο Λακάν ανέδειξε κάτι που ήταν προφανές στο φροϋδικό έργο , δηλαδή τον θεμελιωδώς γλωσσικό χαρακτήρα του ασυνειδήτου και των μορφωμάτων του .
Αξιοποιώντας τα νεότερα πορίσματα της γλωσσολογίας μετέφρασε τους μηχανισμούς αυτούς ως , αντίστοιχα , μεταφορά και μετωνυμία , και διακήρυξε ότι το ασυνείδητο είναι δομημένο σαν μια γλώσσα .
Χάρη στην γλωσσολογική μεταγραφή της φροϋδικής ανακάλυψης του ασυνειδήτου , ο Λακάν μπόρεσε να ανατρέψει την παραδοσιακή έννοια του υποκειμένου ( της ψυχολογίας , της φιλοσοφίας ) κάνοντας λόγο για το υποκείμενο του ασυνειδήτου ως όχι πρωταρχικό αλλά παράγωγο , ως επιτέλεσμα του σημαίνοντος , ως διχασμένο υποκείμενο , διχασμένο και αλλοτριωμένο ενώπιον της γλωσσικής πραγματικότητας .
Διαφωτιστικός ως προς αυτό είναι ο τρόπος με τον οποίο ο Λακάν ορίζει το σημαίνον : « σημαίνον είναι εκείνο που εκπροσωπεί ( représente ) το υποκείμενο για ένα άλλο σημαίνον » . Ή , με άλλα λόγια , το αθρώπινο ον « εμφανίζεται ως διχασμένο υποκείμενο στα μεσοδιαστήματα της σημαίνουσας αλυσίδας » .
Ως τέτοιο , το λακανικό υποκείμενο , το οποίο εγγράφεται στο συμβολικό πεδίο , διακρίνεται σαφώς από και αντιπαρατίθεται στο εγώ , το οποίο , για τον Λακάν , εμπίπτει στην εικονοφαντασιακή τάξη .
Εντελώς θεμελιώδης και αντίστοιχη προς την διάκριση μεταξύ συμβολικού και εικονοφαντασιακού είναι η διάκριση μεταξύ ( μεγάλου ) Άλλου και ( μικρού ) άλλου .
Ο Άλλος , μολονότι μπορεί να ενσαρκώνεται από διάφορα πρόσωπα όπως οι γονείς , οι δάσκαλοι , οι φορείς εξουσίας κλπ. , εντούτοις ορίζεται ως ένας τόπος , ο τόπος της γλώσσας , του σημαίνοντος , του νόμου .
Απεναντίας , ο μικρός άλλος δεν είναι παρά ο όμοιος – για το μικρό παιδί , για παράδειγμα , εξίσου το κατροπτρικό ομοίωμα και το άλλο παιδί .
Ως εκ τούτου , ο μικρός άλλος είναι εικονοφαντασιακής τάξης .
Η έννοια του Άλλου σχετίζεται άμεσα με την περιγραφή του ασυνειδήτου από τον Φρόυντ ως Άλλης σκηνής ( eine andere Schauplatz , έκφραση δανεισμένη από τον Γκούσταβ Τέοντορ Φέχνερ ) . Έτσι , ο Άλλος είναι και ο τόπος του ασυνειδήτου , αποτελώντας συγχρόνως και το σύνολο ή θησαυρό των σημαινόντων .
Στην « Εισήγηση της Ρώμης » , ο Λακάν διευκρινίζει ότι το ασυνείδητο είναι « ο αρθρωμένος λόγος του άλλου » , ότι δεν είναι μια « ατομική πραγματικότητα » , αλλά « το τμήμα του συγκεκριμένου αρθρωμένου λόγου ως υπερ-ατομικού , το οποίο δεν έχει στην διάθεσή του το υποκείμενο για να αποκαταστήσει τη συνέχεια του συνειδητού του λόγου » . Έτσι , ο κλασικός λακανικός ορισμός για το ασυνείδητο είναι ότι « το ασυνείδητο είναι λόγος του Άλλου [ discours de l'Autre ] » .
Ενώ αρχικά ο Λακάν περιέγραψε έναν λίγο πολύ πλήρη Άλλο , ενώπιον του οποίου το υποκείμενο παραμένει διχασμένο , στις 8 Απριλίου 1959 και στα πλαίσια μιας ανάλυσης του σαιξπηρικού Άμλετ ανακοίνωσε ότι ο Άλλος δεν είναι πλήρης , ότι από τον Άλλο λείπει το σημαίνον της πληρότητάς του , ότι από τον Άλλο απουσιάζει η εγγύηση , με άλλα λόγια δεν υπάρχει Άλλος του Άλλου , προσθέτοντας μάλιστα ότι « αυτό είναι το μυστικό της ψυχανάλυσης » , αλλά και ότι ακριβώς αυτό καθιστά τόσο δύσκολη την έξωθεν κατανόηση της ψυχανάλυσης .
Η πρώτη αναφορά του Λακάν στο Όνομα-του-Πατρός ως συμβολικής βαθμίδας ήταν στην « Εισήγηση της Ρώμης » .
Εκεί έλεγε : « Όντως , οφείλουμε να αναγνωρίσουμε το όνομα του πατρός ως βάση της συμβολικής λειτουργίας , η οποία , από την απαρχή των ιστορικών χρόνων , ταυτίζει το πρόσωπό του με τη φιγούρα του νόμου » .
Την ακαδημαϊκή χρονιά 1955-1956 ο Λακάν πραγματοποίησε το φημισμένο σεμινάριό του με θέμα τις Ψυχώσεις .
Εκεί , καθώς επίσης στα επόμενα δύο σεμινάριά του ( IV και V ) και στο γραπτό του για τις ψυχώσεις , μετέφρασε το φροϋδικό οιδιπόδειο με όρους μεταφοράς , την πατρική λειτουργία ως πατρική μεταφορά , και υποστήριξε ότι στην κλινική περίπτωση μιας ψύχωσης υπάρχει ένα θεμελιώδες δομικό ελάττωμα το οποίο , μεταφράζοντας τον φροϋδικό όρο Verwerfung , ονόμασε διάκλειση ( forclusion ) .
Εν προκειμένω , αυτό το οποίο συμβαίνει να έχει διακλειστεί , είναι η πατρική μεταφορά ή η πατρική λειτουργία ή το Όνομα-του-Πατρός , όροι που είναι συνώνυμοι .
Κοινός τόπος της λακανικής ψυχανάλυσης είναι το ότι « είχε ανέκαθεν και διατηρεί ως αντικείμενό της την αποκάλυψη μιας επιθυμίας » .
H έννοια της επιθυμίας κατέχει δεσπόζουσα θέση σε όλες τις λακανικές επεξεργασίες και είναι από τις πλέον θεμελιώδεις στην λακανική ψυχανάλυση .
Σύμφωνα με τον Λακάν , « η επιθυμία του ανθρώπου είναι η επιθυμία του Άλλου » , όπου μπορεί κανείς να διαβάσει την γενική πτώση τόσο ως αντικειμενική ( επιθυμία για τον Άλλο ) , όσο και υποκειμενική : « δηλαδή , ότι επιθυμεί ως Άλλος » .
Η επιθυμία διακρίνεται από το αίτημα , και για την ακρίβεια είναι « ένα αίτημα που δεν αφορά σε καμία ανάγκη » .
Η επιθυμία είναι « σχέση του είναι με την έλλειψη » , η οποία νοείται ως έλλειψη του Άλλου , ως αυτό που λείπει από τον Άλλο .
Η επιθυμία εκδηλώνεται , αναδύεται , με την ομιλία και τον συμβολισμό : « σημαδεύετε τις έξι πλευρές του ζαριού , ρίχνετε το ζάρι - από αυτό το ρίξιμο αναδύεται η επιθυμία » .
H επιθυμία συνδέεται άρρηκτα με τον νόμο , σε βαθμό μάλιστα που « επιθυμία και νόμος είναι ένα και το αυτό » .
Η διάσταση της προσταγής βρίσκεται στην καρδιά της δομής της επιθυμίας , δηλαδή « επιθυμεί κανείς με μία προσταγή » , και αυτό είναι φανερό στον μύθο του Οιδίποδα όπως αξιοποιήθηκε από την ψυχανάλυση .
Στήριγμα της επιθυμίας είναι η ασυνείδητη φαντασίωση , αντικείμενο της επιθυμίας υπό την έννοια του αιτίου είναι , όπως θα δούμε παρακάτω , το αντικείμενο α , ενώ το άγχος ως φαινόμενο συνδέεται θεμελιωδώς με την επιθυμία ως επιθυμία του Άλλου .
Ο Λακάν θα συνδέσει την επιθυμία με την ηθική της ψυχανάλυσης στο 7ο Σεμινάριό του .
Εκεί , αφού διαπιστώσει ότι « στην θεωρητική άρθρωση του Φρόυντ , η γέννηση της ηθικής διάστασης δεν εντοπίζεται πουθενά αλλού , παρά στην ίδια την επιθυμία » , θα αφιερώσει μέρος του Σεμιναρίου στην Αντιγόνη του Σοφοκλή , για να καταλήξει ότι , εντός των ψυχαναλυτικών συμφραζομένων και μόνο , είναι δυνατή μια επανεξέταση της ηθικής με κριτήριο την επιθυμία .
Κατά την σεμιναριακή χρονιά 1962-1963 , ο Λακάν εισήγαγε την έννοια του αντικειμένου μικρό α , έννοια που αποτέλεσε , σύμφωνα με τον ίδιο , την πιο πρωτότυπη συνεισφορά του στην ψυχανάλυση και , επίσης , μια ουσιαστική διαφοροποίηση τόσο από την στενά στρουκτουραλιστική οπτική , όσο και από την παραδοσιακή φιλοσοφική έννοια της αιτιότητας .
Πράγματι , η εισαγωγή της έννοιας του αντικειμένου α υπήρξε για την λακανικη ψυχανάλυση αποφασιστικός σταθμός , καθώς της επέτρεψε να απεγκλωβιστεί στη θεωρία και στην πράξη από την καθολική κυριαρχία της συμβολικής τάξης , και να αναγνωρίσει την σπουδαιότητα της διάστασης του πραγματικού .
Συνοπτικά , για το αντικείμενο α μπορεί κανείς να πει ότι αποτελεί : Το αντικείμενο α έχει τέσσερις εκδοχές : στοματική , πρωκτική , σκοπική και επικλητική .
Δηλαδή , στα δύο γνωστά φροϋδικά προγεννητικά αντικείμενα ( μαστό , σκύβαλο ) , ο Λακάν , έχοντας ως αφετηρία κυρίως την κλινική των ψυχώσεων , εισήγαγε επιπλέον δύο : το βλέμμα και την φωνή .
Η κλινική σπουδαιότητα αυτών των αντικειμένων και της ανακάλυψής τους φαίνεται κυρίως από την λειτουργία τους σε σχέση προς το φαινόμενο του άγχους : « η μόνη υποκειμενική μετάφραση αυτού του αντικειμένου είναι το άγχος » .
Στο περίφημο 11ο σεμινάριό του με τίτλο Οι τέσσερις θεμελιώδεις έννοιες της ψυχανάλυσης , ο Λακάν θα διευκρινίσει περαιτέρω την έννοια του αντικειμένου α , συνδέοντάς την με εκείνη της ενόρμησης και της ερωτογόνου ζώνης ως χείλους .
Και 9 χρόνια μετά , στο σεμινάριο με τίτλο Ακόμη ( Encore ) , ο Λακάν θα διευκρινίσει ότι το αντικείμενο α δεν είναι παρά ένα κενό : « Το αντικείμενο α δεν είναι κανένα ον .
Το αντικείμενο α είναι το κενό που ένα αίτημα υποθέτει [ ... ] στην επιθυμία τού κάθε αιτήματος υπάρχει μονάχα η αναζήτηση του αντικειμένου α , του αντικειμένου που θα ερχόταν να ικανοποιήσει την απόλαυση [ ... ] Ακριβώς ως υποκατάστατα του Άλλου διεκδικούνται αυτά τα αντικείμενα , και γίνονται αίτια της επιθυμίας » .
Η λακανική έννοια της απόλαυσης ( jouissance ) αποτελεί μεταγραφή της φροϋδικής αρχής , σύμφωνα με την οποία το σύμπτωμα είναι υποκατάστατη ικανοποίηση .
Για τον Λακάν , σύμπτωμα ίσον απόλαυση .
Η απόλαυση περνάει από το σώμα , είναι αδιανόητη χωρίς το σώμα .
Δεν αποτελεί ακριβώς συνώνυμο της ηδονής ή της ευχαρίστησης , αλλά αποτελεί μάλλον συνδυασμό ευχαρίστησης και πόνου , ή , μάλλον , ευχαρίστηση στον πόνο .
Συνδέεται με το πραγματικό , στο βαθμό που το τελευταίο είναι το αδύνατο μιας συνάντησης ( rencontre ) και , επίσης , ο τραυματικός χαρακτήρας αυτού του αδύνατου .
Η απόλαυση συνδέεται με το αδύνατο της ικανοποίησης , και συγκεκριμένα της ικανοποίησης της ενόρμησης .
Συνδέεται όμως στενά με την έννοια της ενόρμησης και , ειδικότερα , με την φροϋδική ενόρμηση θανάτου .
Από το 4ο Σεμινάριο , όπου εισήγαγε την έννοια του φαλλού , και μέχρι το 7ο Σεμινάριο , ο Λακάν επεξεργάστηκε τη βαθμίδα της απόλαυσης κυρίως με βάση το σημαίνον , ανάγοντας την ενόρμηση στην επιθυμία , με αποτέλεσμα στις επεξεργασίες του η έννοια της ενόρμησης να καταστεί δευτερεύουσα .
Διαπιστώνοντας βαθμιαία ότι η έννοια του φαλλού δεν μπορεί να εξαντλήσει όλα όσα άπτονται της απόλαυσης , ο Λακάν επισήμανε ότι ο Φρόιντ έκανε λόγο για ηδονή που ξεπερνάει τα όρια της ευχαρίστησης .
Υπ ’ αυτή την έννοια , ό , τι υπερβαίνει τα όρια αυτά συνιστά τη λακανική απόλαυση .
Η απόλαυση συνδέεται στενά με την έννοια του αντικειμένου α.
Καθώς υπάρχει πάντοτε ένα υπόλειμμα απόλαυσης το οποίο δεν αφομοιώνεται από τις σημαίνουσες αναπαραστάσεις , απομένουν υπολείμματα που δεν απορροφώνται , δεν συρρικνώνονται , και δεν εντάσσονται στο φαλλικό σημαίνον .
Αυτό το αμετάκλητο λιβιδινικό υπόλειμμα είναι το αντικείμενο α.
Σύμφωνα με τον Ζακ-Αλαίν Μιλέρ , αντικείμενο α είναι το μη αναγώγιμο στο φαλλικό σημαίνον λιβιδινικό υπόλειμμα .
Με άλλα λόγια , αν το σημαίνον και η σχέση του υποκειμένου με τον Άλλο έρχεται να ακυρώσει την απόλαυση , ένα πλεόνασμα απόλαυσης παραμένει πάντοτε , το οποίο ο Λακάν ονομάζει « υπερ-απολαμβάνειν » ( plus-de-jouir ) .
Επομένως , η απόλαυση πάντα πλεονάζει , πάντα περισσεύει από την σημαίνουσα διαδικασία . Όπως επισημαίνει ο Μιλέρ , από το 11ο και ιδίως από το 17ο Σεμινάριο και μετά , την πρωτοκαθεδρία στην λακανική διδασκαλία την έχει , όχι το σημαίνον , αλλά η ενόρμηση .
Ενώ το υποκείμενο θεωρείτο ως τότε προϊόν της σημαίνουσας άρθρωσης , τελικά θεωρείται ως προϊόν της σχέσης που υπάρχει ανάμεσα σε αυτή την άρθρωση σημαινόντων ( S1 - S2 ) και στο αντικείμενο α.
Αυτό φαίνεται παραστατικά στον περιστρεφόμενο αλγεβρικό τύπο με τον οποίον ο Λακάν στο 17ο Σεμινάριο περιγράφει τους λόγους του Κυρίου , της υστερικής , του Πανεπιστημίου και του αναλυτή .
Με αυτό τον τρόπο αναδεικνύεται ο πρωταρχικός χαρακτήρας της απόλαυσης , καθώς το σημαίνον και η άρθρωση των σημαινόντων υποβιβάζονται σε καθεστώς προσποιητών .
Η γυναικεία σεξουαλικότητα αποτέλεσε ανέκαθεν ένα δυσεπίλυτο πρόβλημα για την ψυχανάλυση , κάτι που πρώτος ομολογούσε ο ίδιος ο Φρόυντ .
Πολύ πριν το 20ο Σεμινάριό του , ο Λακάν έδειξε πως δεν του διέφευγε η γυναικεία ιδιαιτερότητα , κάτι που του επέτρεπε ήδη στα πλαίσια της προβληματικής του 10ου σεμιναρίου να υποστηρίζει ότι « η γυναίκα είναι πολύ πιο πραγματική και πολύ πιο αληθινή από τον άνδρα » . Όμως η πιο ουσιαστική και πιο πρωτότυπη συνεισφορά του στο ζήτημα ήταν καρπός της διαδρομής που άρχισε στο 18ο σεμινάριο και που ολοκληρώθηκε στο περίφημο 20ο σεμινάριο .
Εκεί , ο Λακάν κατένειμε την έμφυλη πραγματικότητα του ανθρώπου σε έναν δίπτυχο πίνακα , γνωστό και ως πίνακα της έμφυλης διαφοροποίησης , όπου οι δύο πλευρές , ανδρική και γυναικεία , διακρίνονται ως προς την σχέση τους με την φαλλική λειτουργία , και όπου η σχέση αυτή τυποποιείται σύμφωνα με όρους και σύμβολα της τυπικής λογικής .
Το πόρισμα το οποίο μορφοποίησε ο Λακάν μέσω αυτής της διαδικασίας είναι ότι , ενώ ο άνδρας βρίσκεται όλος εντός της φαλλικής λειτουργίας ( και συνεπώς στον ευνουχισμό ) , η γυναίκα , αντιθέτως , βρίσκεται μη-όλη σε αυτόν , διατηρώντας παράλληλα με την φαλλική απόλαυση και μία άλλη , παραπληρωματική , η οποία είναι γνωστή και ως άλλη γυναικεία απόλαυση .