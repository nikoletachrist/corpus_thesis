Στις αρχές του 17ου αιώνα συγκρούστηκαν οι Πορτογάλοι με τους Ολλανδούς και έγιναν εξεγέρσεις από τους αυτόχθονες .
Στα μέσα του 18ου αιώνα οι ανταρτοπόλεμοι έλαβαν τέλος και στα μέσα του 19ου αιώνα άρχισαν να συρρέουν κύματα μεταναστών από τη Βραζιλία και τη Μαδέρα , όπως επίσης και Μπόερς της Νότιας Αφρικής .
Στα τέλη του 19ου αιώνα καθορίστηκαν τα σύνορα με διεθνείς συνθήκες , Το 1935 η Ανγκόλα ανακηρύχθηκε αναπόσπαστο τμήμα της Πορτογαλίας το 1935 και το 1951 έγινε υπερπόντια επαρχία της Πορτογαλίας .
Τελικά η Ανγκόλα ανακηρύχθηκε ανεξάρτητο κράτος στις 11 Νοεμβρίου του 1975 , με την ονομασία Λαϊκή Δημοκρατία της Ανγκόλας , από το Λαϊκό Κίνημα Απελευθέρωσης της Ανγκόλας ( ΛΚΑΑ , γνήσια ονομασία : Movimiento Popular de Libertação de Angola ( MPLA ) , μια από τις τρεις ανταρτικές οργανώσεις που είχαν αρχίσει τον ένοπλο απελευθερωτικό αγώνα ήδη από τις αρχές της δεκαετίας του 1960 .
Ηγέτης της εν λόγω οργάνωσης ήταν ο Αγκοστίνιο Νέτο .
Η περιοχή αναγνωρίστηκε ως πορτογαλική αποικία στη Συνδιάσκεψη του Βερολίνου για τη Δυτική Αφρική ( 1884-1885 ) και ο θύλακος της Καμπίντα ο οποίος προστέθηκε στα πορτογαλικά εδάφη κατά την ίδια συνδιάσκεψη , αποτελεί σήμερα επαρχία της χώρας .
Η πορτογαλική κυριαρχία παγιώθηκε οριστικά μόνο κατά το 1920 , όταν τα εκστρατευτικά σώματα των Πορτογάλων , ύστερα από μακροχρόνιους πολέμους , κατόρθωσαν να υποτάξουν ολοκληρωτικά τη χώρα .
Επακολούθησε αύξηση του αριθμού των λευκών αποίκων στην Αγκόλα , τους οποίους ενθάρρυνε να μεταναστεύσουν εκεί το καθεστώς του Αντόνιο Ολιβέιρα Σαλαζάρ στην Πορτογαλία .
Ο αγώνας για την ανεξαρτησία προσέλαβε νέα ένταση στη δεκαετία του 1950 , όταν σε ολόκληρη την αφρικανική ήπειρο σημείωνε άνοδο το αφρικανικό εθνικιστικό κίνημα .
Τον Ιανουάριο του 1975 , μια μεταβατική κυβέρνηση ανέλαβε να εφαρμόσει τη Συμφωνία Ανεξαρτησίας του Αλβόρ που είχε επιτευχθεί τον Δεκέμβριο του 1974 στη συνδιάσκεψη της Αλγκάρβε της Πορτογαλίας .
Η κυβέρνηση αυτή περιλάμβανε στους κόλπους της εκπροσώπους της Πορτογαλίας και αντιπροσώπους των μεγαλύτερων απελευθερωτικών οργανώσεων , οι οποίες είχαν πρωτοστατήσει στον ανταρτοπόλεμο εναντίον των Πορτογάλων . Όμως , τον Ιούλιο ξέσπασε εμφύλιος πόλεμος ανάμεσα στις απελευθερωτικές οργανώσεις .
Από τη μια πλευρά το MPLA και από την άλλη το FNLA ( Frente Nacional de Libertação de Angola = Εθνικό Μέτωπο για την Απελευθέρωση της Ανγκόλας ) και η UNITA ( União Nacional pela Independencia Total de Angola = Εθνική Ένωση για την Πλήρη Ανεξαρτησία της Ανγκόλας ) , με ηγέτη τον Τζόνας Σαβίμπι .
Τον Οκτώβριο , στρατεύματα της Νότιας Αφρικής εισέβαλαν στην Αγκόλα για να βοηθήσουν τον συνασπισμό του FNLA και της UNITA .
Το MPLA , από τη μεριά του , έκανε έκκληση για στρατιωτική βοήθεια και όπλα στην Κούβα και στην τότε Σοβιετική Ένωση .
Η Ανγκόλα γίνεται μέλος του Οργανισμού Αφρικανικής Ενότητας το Φεβρουάριο του 1976 και του Οργανισμού Ηνωμένων Εθνών το Δεκέμβριο του ίδιου έτους .
Στις 27 Μαρτίου αποσύρονται τα τελευταία νοτιοαφρικανικά στρατεύματα , επισημοποιώντας έτσι την ήττα του FNLA , της UNITA και των άλλων ανταρτικών ομάδων που δεν άνηκαν στο MPLA .
Ο δεύτερος αυτός πόλεμος λόγω της έντασης και της σφοδρότητας που τον χαρακτήριζε ονομάστηκε « Βιετνάμ της Αφρικής » .
Οι σημαντικότερες επιπτώσεις του ήταν η ήττα , για πρώτη φορά , των ένοπλων δυνάμεων της Νότιας Αφρικής και η εγκαθίδρυση ενός επαναστατικού κράτους αποφασισμένου να βοηθήσει τα νοτιοαφρικανικά απελευθερωτικά κινήματα που αγωνίζονταν να θέσουν τέρμα στην κυριαρχία της λευκής μειοψηφίας στη Ναμίμπια , στη Ροδεσία ( σημερινή Ζιμπάμπουε ) και στην ίδια τη Νότια Αφρική .
Η συγκρότηση αυτού του κράτους δε σήμανε και το τέλος των εχθροπραξιών , καθώς οι αντίπαλες στην κυβέρνηση ανταρτικές οργανώσεις , και ιδιαίτερα η UNITA , συνέχισαν τον πόλεμο κατά της κυβερνήσεως κυρίως στο νότιο και νοτιοανατολικό τμήμα της χώρας και στο κεντρικό οροπέδιο . Ένα ισχυρό αυτονομιστικό κίνημα είχε επίσης αναπτυχθεί στην Καμπίντα .
Το 1980 η χώρα επλήγη από λιμό .
Η θέση των αντικαθεστωτικών ανταρτών ενισχύθηκε το 1986 , οπότε άρχισε να καταφθάνει στρατιωτική βοήθεια από τις ΗΠΑ .
Οι εμφύλιες συγκρούσεις γνώρισαν πολλές διακυμάνσεις , υπογράφηκαν αναρίθμητες συμφωνίες κατάπαυσης του πυρός που δεν τηρήθηκαν , οι ξένες δυνάμεις αποχώρησαν από το έδαφος της χώρας , η πολιτική κατάσταση άλλαξε ριζικά τόσο στην ΕΣΣΔ , που διαλύθηκε , όσο και στη Νότια Αφρική , που έχει πλέον πρόεδρο προερχόμενο από την πλειοψηφία των μαύρων της χώρας του , αλλά ο εμφύλιος πόλεμος στην Αγκόλα συνεχίστηκε χωρίς διακοπή μέχρι το τέλος του 2001 .
Το 1990 είδε την ένταση των συγκρούσεων ανάμεσα στις κυβερνητικές δυνάμεις και στους αντάρτες .
Την ίδια περίοδο εγκαθιδρύθηκε πολυκομματικό σύστημα και το Σύνταγμα αναθεωρήθηκε , ενώ το 1991 κατέληξαν σε ειρηνευτική συμφωνία η UNITA και η κυβέρνηση .
Ωστόσο , δεν επιτεύχθηκε στην ουσία η παράδοση των όπλων από τους αντάρτες , Το 1992 αναγνωρίστηκε επίσημα η UNITA ως πολιτικό κόμμα .
Διεξήχθησαν προεδρικές και βουλευτικές εκλογές την ίδια χρονιά , στις οποίες όμως οι αντάρτες έκαναν λόγο για νοθεία .
Αντίθετα , ο ΟΗΕ έκανε λόγο για ελεύθερες και δίκαιες εκλογές .
Οι συγκρούσεις επεκτάθηκαν σε όλη την Αγκόλα και στην πρωτεύουσα σχηματίστηκε νέα κυβέρνηση με πρόεδρο τον ντος Σάντος .
Την άνοιξη του 1993 έλαβαν χώρα οι σφοδρότερες συγκρούσεις στην πόλη Χουάμπο , με απολογισμό 10.000 νεκρούς .
Ξεκίνησαν νέες συνομιλίες , όμως η UNITA αρνήθηκε να αποχωρήσει από τα εδάφη που κατείχε .
Η αμερικανική κυβέρνηση του Μπιλ Κλίντον αναγνώρισε την κυβέρνηση ντος Σάντος και το Συμβούλιο Ασφαλείας του ΟΗΕ απαίτησε από τους αντάρτες της UNITA να σταματήσουν κάθε στρατιωτική δραστηριότητα .
Τελικά επιβλήθηκαν κυρώσεις εναντίον των ανταρτών και στις 20 Νοεμβρίου του 1994 , έπειτα από νέες συνομιλίες , υπογράφηκε νέα συμφωνία ειρήνης , η οποία όμως κατέρρευσε αργότερα .
Το 1996 ανακοινώθηκε ο σχηματισμός κυβέρνησης εθνικής ενότητας , κάτι όμως που αρνήθηκε ο Σαβίμπι .
Τον επόμενο χρόνο κατέρρευσε η ειρηνευτική διαδικασία και οι συγκρούσεις αναζωπυρώθηκαν , με αποτέλεσμα να μετατοπιστούν 150.000 άνθρωποι .
Τον Ιανουάριο του 1999 η κυβέρνηση ντος Σάντος απέρριψε την ειρηνευτική συμφωνία του 1994 , με αποτέλεσμα τα Ηνωμένα Έθνη να αποσύρουν τις ειρηνευτικές τους δυνάμεις από την Αγκόλα .
Ο ηγέτης των ανταρτών σκοτώθηκε σε μάχη στις 22 Φεβρουαρίου του 2002 και ο ντος Σάντος δεσμεύτηκε να προχωρήσει στη διεξαγωγή εκλογών εντός διετίας , κάτι που όμως δεν πραγματοποιήθηκε , Την ίδια χρονιά υπογράφηκε και νέα συμφωνία , ανάμεσα στον ντος Σάντος και στον εκπρόσωπο της UNITA , Λουκάμπα Γκάτο .
Ο ντος Σάντος κυβέρνησε επί 38 χρόνια , ως το 2017 , οπότε αντικαταστάθηκε από τον Ζοάο Λουρένσο , νικητή των εκλογών της χρονιάς εκείνης .
Το πολίτευμα της χώρας είναι Προεδρική Δημοκρατία .
Αρχηγός Κράτους είναι ο Πρόεδρος της Δημοκρατίας , ο οποίος ασκεί και την εκτελεστική εξουσία .
Η νομοθετική εξουσία ασκείται από την Εθνοσυνέλευση , που απαρτίζεται από 220 μέλη , τα οποία εκλέγονται με αναλογικό σύστημα και η θητεία τους είναι τετραετής .
Δικαίωμα ψήφου έχουν όσες και όσοι είναι ηλικίας 18 ετών και άνω .
Στις 21 Ιανουαρίου 2010 εγκρίθηκε από το κοινοβούλιο ένα νέο Σύνταγμα , με βάση το οποίο καταργήθηκε το αξίωμα του Πρωθυπουργού και αντικαταστάθηκε από το αξίωμα του Αντιπροέδρου .
Σήμερα , μετά το τέλος των συγκρούσεων , η επείγουσα ανθρωπιστική κατάσταση έχει δώσει τη θέση της σε μια μεταβατική περίοδο ανοικοδόμησης των δομών υγείας .
Αν και η χώρα βρίσκεται πλέον σε περίοδο ειρήνης και η κυβέρνηση είναι σταθερή , η χώρα αντιμετωπίζει τεράστια φαινόμενα διαφθοράς και έντονη έλλειψη δημοκρατικής αξιοπιστίας .
Το προσδόκιμο ζωής στο σύνολο του πληθυσμού , σύμφωνα με εκτιμήσεις του 2019 του Παγκόσμιου Οργανισμού Υγείας ήταν 63,1 χρόνια ( 60,7 χρόνια οι άνδρες και 65,5 οι γυναίκες ) .
Το 2007 εγκαινιάστηκε ένα φιλόδοξο σχέδιο για τον τομέα της υγείας ( κατάρτιση του προσωπικού και αγορά εξοπλισμών ) με προϋπολογισμό δαπανών ύψους 443 εκατ . ευρώ για διάστημα δύο ετών . Έχοντας πληθυσμό 32.097.671 κατοίκους το 2021 και πληθυσμιακή πυκνότητα γύρω στους 25,7 κατοίκους ανά τετραγωνικό χιλιόμετρο , η χώρα μπορεί να χαρακτηριστεί αραιοκατοικημένη , ακόμη και για τα αφρικανικά δεδομένα .
Τεράστιες εκτάσεις στην ημιερημική παράκτια ζώνη και στα ανατολικά 2/3 του εδάφους είναι σχεδόν ακατοίκητο . Όμως , η ζωή στην πρωτεύουσα Λουάντα δεν παρουσιάζει την ίδια εικόνα καθώς θα μπορούσε να χαρακτηριστεί αποπνικτική .
Σωροί σκουπιδιών στοιβάζονται παντού , ενώ οι διαρκώς ξεχειλισμένοι υπόνομοι δίνουν ανάγλυφα την αίσθηση της ακραίας περιβαλλοντικής υποβάθμισης στην οποία έχει οδηγηθεί η χώρα .
Είναι ενδεικτικό ότι η πρωτεύουσα είχε χτιστεί για να φιλοξενήσει μισό εκατομμύριο πληθυσμού , και σήμερα οι κάτοικοι της είναι οχταπλάσιοι , ως μοιραία συνέπεια της συρροής εκατοντάδων χιλιάδων προσφύγων από την ύπαιθρο που ήθελαν να ξεφύγουν από την αθλιότητα και την βαρβαρότητα ενός εξαιρετικά άγριου εμφυλίου πολέμου .
Τα αποτέλεσμα είναι ότι για πολλές ώρες της ημέρας δεν υπάρχει ούτε καθαρό τρεχούμενο νερό αλλά ούτε και ηλεκτρισμός για τις φτωχές λαϊκές γειτονιές .
Ο πόλεμος και ο λιμός εκτιμάται ότι ευθύνονται για τον θάνατο τουλάχιστον 500.000 ατόμων , μετά το 1975 , αν και ο ρυθμός αύξησης του πληθυσμού παραμένει πάντοτε υψηλός .
Το ποσοστό γεννήσεων βρίσκεται στον μέσο όρο ολόκληρης της Νότιας Αφρικής , αλλά τα ποσοστά των θανάτων είναι ιδιαίτερα υψηλά , με αποτέλεσμα η μέση διάρκεια ζωής να είναι πολύ χαμηλή .
Πέρα από τον υπερβολικό συνωστισμό στις πόλεις , λόγω των πολεμικών συγκρούσεων , με τους εσωτερικούς πρόσφυγες να φτάνουν το 10 % περίπου του συνόλου των κατοίκων , εκτιμάται επίσης ότι 500.000 άτομα κατέφυγαν , κατά τη διάρκεια του αντιαποικιακού αγώνα , στο εξωτερικό , κυρίως βόρειοι του Κονγκό στο Ζαΐρ και λίγοι Τσόκουε , Λούντα και Νιγκανγκουάλε στη Ζάμπια .
Νέα έξοδος πληθυσμού σημειώθηκε το 1975 , με την αποχώρηση 300.000 τουλάχιστον Πορτογάλων και άγνωστου αριθμού Αφρικανών . Όμως , πολλοί βόρειοι Κόνγκο επέστρεψαν στην Αγκόλα , ενώ δημιουργήθηκε και μικρό ρεύμα μετανάστευσης βορείων Κόνγκο από διάφορες περιοχές του Ζαΐρ , τους οποίους προσέλκυσαν οι δυνατότητες απασχόλησης στον πετρελαϊκό τομέα και στα ορυχεία της ανγκολέζικης οικονομίας .
Στην Αγκόλα απαντώνται περισσότερες από 90 εθνοτικές ομάδες , στους κόλπους των οποίων σπανίζουν οι εντάσεις .
Οι περισσότεροι από τους κατοίκους ανήκουν στην ομογλωσσία των Μπαντού .
Στο κεντρικό τμήμα της χώρας και κατά μήκος της ακτής ανάμεσα στη Λουάντα και στην Μπενγκέλα ζουν οι Μπούντου , μια από τις κυριότερες εθνοτικές ομάδες .
Πολυάριθμοι είναι και οι Οβιμπούντου ( 37 % ) , που κατοικούν στα υψίπεδα .
Στο βορρά και στα κεντρικά ζουν οι Κιμπούντου ( 25 % ) , στα ανατολικά οι Τσόκουε-Λούντα και στις νότιες όχθες του Κοάνζα οι Λιμπόλο , Κισάμα και Χακού , όπως επίσης και άλλες ομάδες .
Το 2 % του συνολικού πληθυσμού είναι μιγάδες και το 1 % λευκοί ευρωπαϊκής καταγωγής .
Πριν την ανεξαρτησία υπήρχε στη χώρα κοινότητα περίπου 400.000 Πορτογάλων .
Το 90 % εξ αυτών επέστρεψαν στη χώρα τους .
Η χώρα είναι αραιοκατοικημένη , με μέση πυκνότητα γύρω στους 10 κατοίκους ανά τετραγωνικό χιλιόμετρο .
Η αστικοποίηση είναι περιορισμένη εξαιτίας και του ανθυγιεινού κλίματος της ακτής .
Ωστόσο το 57 % του συνολικού πληθυσμού ζούσε στα αστικά κέντρα το 2008 .
Η οικονομία των μεγάλων πόλεων , που είναι λιγοστές , επλήγη λόγω του εμφυλίου πολέμου .
Οι πέντε μεγαλύτερες πόλεις είναι : Η Αγκόλα διαιρείται σε 18 διοικητικές περιφέρειες ( στα πορτογαλικά : provincias ) .
Τα πορτογαλικά είναι η επίσημη γλώσσα της χώρας αλλά και η περισσότερο διαδεδομένη . Άλλες γλώσσες της Ανγκόλας είναι οι τοπικές διάλεκτοι των γηγενών λαών , όπως π.χ . τα Ουμπουντού , Κιμπουντού , Νγκαγκέλα , Κικόνγκο και Οσιβάμπο .
To 53 % του πληθυσμού είναι Χριστιανοί ( Ρωμαιοκαθολικοί 38 % , Προτεστάντες 15 % ) .
Επίσης , υπάρχουν 155.991 Μάρτυρες του Ιεχωβά και 1.436 Μορμόνοι της Εκκλησίας του Ιησού Χριστού των Αγίων των Τελευταίων Ημερών .
Οι υπόλοιποι ( 47 % ) ανήκουν σε ντόπιες παραδοσιακές θρησκείες .
Κατά τους αποικιακούς χρόνους , οι Προτεστάντες και Τοκοϊστές θεωρούνταν ύποπτοι για ανατρεπτική δράση και αντιμετώπιζαν διώξεις μικρής κλίμακας . Όμως , μετά το 1975 , η μαρξιστική-λενινιστική κυβέρνηση της Λουάντα αντιμετώπισε όλες τις θρησκείες αρνητικά και οι θρησκευτικές οργανώσεις έχασαν τον έλεγχο στα σχολεία , στις κλινικές , τις εφημερίδες , στους ραδιοσταθμούς και στα περιουσιακά τους στοιχεία .
Ωστόσο , η ελευθερία της συνειδήσεως κατοχυρώθηκε νομοθετικά , ενώ η εκκλησία των Μεθοδιστών , στα σχολεία των οποίων είχαν μορφωθεί τα περισσότερα κρατικά στελέχη , απολάμβανε σχετικών προνομίων . Όμως , τα υπόλοιπα χριστιανικά δόγματα παρακολουθούνταν στενά και η δραστηριότητά τους μερικές φορές παρεμποδιζόταν .
Το 1978 απαγορεύθηκαν επίσημα οι Μάρτυρες του Ιεχωβά .
Οι θρησκευτικές οργανώσεις - όπως και οι αιρέσεις- άρχισαν να ασκούν και πάλι σημαντική επιρροή όταν η κυβέρνηση εγκατέλειψε τον κομμουνισμό , και ιδιαίτερα η Ρωμαιοκαθολική Εκκλησία , η οποία έπαιζε σημαντικό ρόλο παρασκηνιακά για τη διασφάλιση της εθνικής συμφιλίωσης . Ένα ιδιαίτερο χαρακτηριστικό της Ανγκόλας , που σπανίζει στην υπόλοιπη Αφρική , είναι η πλήρης ανυπαρξία μουσουλμάνων στο έδαφός της .
Η Αγκόλα είναι αρκετά πλούσια όσον αφορά τις ορυκτές πηγές πλούτου και τη γεωργία .
Βασίζει την οικονομία της στην εκμετάλλευση των διαμαντιών ( Ντούντο ) , σιδηρούχων ορυκτών ( Κασσίγκα , Σά-για ) , αλατιού , χρυσού και κυρίως πετρελαίου ( Καμπίντα , Μπενφίκα , Λουάντα ) , καθώς και στην καλλιέργεια ζαχαροκάλαμου , καπνού , φοινικόδεντρων , φιστικιών , βαμβακιού , καφέ , καλαμποκιού , σουσαμιού , καουτσούκ , όπως επίσης και στην κτηνοτροφία .
Οι ελάχιστες βιομηχανίες βρίσκονται στην πρωτεύουσα ( διυλιστήρια πετρελαίου και επεξεργασία ζάχαρης , καπνού , τσιμέντου ) και στις πόλεις Λομπίτο , Μαλάντζε , Μπενγκέλα , Λουμπάνγκο .
Την 1η Ιανουαρίου του 2009 η χώρα ανέλαβε την προεδρία του ΟΠΕΚ .
Ποσοστιαία διαίρεση των εργαζομένων ( 2002 ) : Οι φυσικοί πόροι της Ανγκόλας είναι σημαντικοί , σε σύγκριση με τις περισσότερες από τις άλλες αφρικανικές χώρες , που προσφέρονται ιδιαίτερα για την ανάπτυξη βιομηχανικής οικονομίας .
Υπάρχουν μεγάλα αποθέματα πετρελαίου και φυσικού αερίου , συγκεντρωμένα στις παράκτιες θαλάσσιες ζώνες , κοντά στην Καμπίντα και στον ποταμόκολπο του Κονγκό .
Η ποιότητα του πετρελαίου είναι κατά κανόνα καλή , με χαμηλή περιεκτικότητα σε θείο .
Σε μεγάλα τμήματα της βορειοανατολικής Ανγκόλας υπάρχουν προσχωματικά κοιτάσματα διαμαντιών , με μεγάλο ποσοστό από τα οποία χαρακτηρίζονται ως πολύτιμοι λίθοι ενώ τα υπόλοιπα προορίζονται για βιομηχανικές χρήσεις , καθώς και αρκετοί εκμεταλλεύσιμοι αδαμαντοφόροι σωλήνες κιμπερλίτη .
Επιπλέον , στα νοτιοδυτικά , υπάρχουν μεγάλα , αν και χαμηλής ποιότητας , κοιτάσματα σιδηρομεταλλεύματος .
Σε ολόκληρη τη χώρα , και κυρίως στην περιοχή των κρημνών , ανάμεσα στην παράκτια ζώνη και στο κεντρικό οροπέδιο , είναι γνωστό ότι υπάρχουν εκμεταλλεύσιμες ποσότητες και άλλων ορυκτών ή μεταλλευμάτων , αλλά για να εκτιμηθεί πλήρως το μέγεθος του εθνικού ορυκτού πλούτου χρειάζεται να γίνει ακόμη πολλή συστηματική ερευνητική εργασία .