Αυτοί πάντως ήταν ελάχιστοι , μερικές οικογένειες . Όσον αφορά στην οθωμανική εξουσία , αυτή μάλλον περιοριζόταν σε λίγους στρατιώτες ή σε έναν μόνον αγά . Όλα τα νησιά κατοικούνταν και από λίγους Τούρκους .
Μάλιστα επισημαίνει , ότι όλοι οι περιηγητές που τα επισκέφτηκαν δεν είδαν σε κανένα περισσότερους Τούρκους από τους Έλληνες κατοίκους τους .
Αλλά , όπως γράφει , είτε περισσότεροι είτε ολιγώτεροι ήσαν , αυτοί κατείχαν την εξουσίαν , οι δε Έλληνες ήσαν δούλοι .
Καθώς εις πολλά χωρία μεσογειότατα , τοιουτοτρόπως και εις τας εν Αιγαίω Πελάγη νήσους , υπήρχον είς ή πλείονες τυραννίσκοι , πράττοντες ει τι αν ήθελον αναφερόμενον εις την καταπίεσιν των “ γκιαβούρ ” .
Η Λέρος ηξιώθη να έχη πριν το 1800 έναν μικρόν τύραννον του οποίου το επώνυμον ήτο ΣαχίνογλουςΣτη Λέρο αναφέρει , ότι υπήρχε και τζαμί για τις θρησκευτικές ανάγκες των Τούρκων που κατοικούσαν στο νησί .
Το τζαμί αυτό επί Καποδίστρια το κατεδάφισαν και στα θεμέλιά του χόρευαν τη γιορτή του Πάσχα Όταν ο Ρώσος περιηγητής Βασίλειος Γρηγόροβιτς Βάρσκυ επισκέπτεται τη Λέρο το 1731 , διαπιστώνει ότι οι ελάχιστοι « Αγαρηνοί » που βρίσκονταν στο νησί κατοικούσαν σε ένα μέρος ψηλά κοντά στο κάστρο και ζούσαν σε αρμονία με τους ντόπιους Χριστιανούς .
Ο Βάρσκυ , μας άφησε και άλλες σημαντικές πληροφορίες για τη Λέρο του 18ου αιώνα και τους κατοίκους της , όπως και για τη Σχολή του μοναχού Δαμασκηνού , που λειτουργούσε στην Παναγιά του Κάστρου .
Το νησί Λέρος δεν είναι μεγάλο .
Υπάρχει ένα μεγάλο χωριό , που βρίσκεται σε περιοχή νεκρή και τραχειά , στους πρόποδες ενός ψηλού πέτρινου βουνού , στην κορυφή του οποίου υπάρχει λιθόκτιστο φρούριο που χωρίζεται εσωτερικά με άλλα τρία τείχη .
Σήμερα διαθέτει πέντε κινητά τηλεβόλα και αρκετά μεγάλο αριθμό βλημάτων . Άλλοτε διέθετε αρκετά τέτοια όπλα .
Στο χωριό της Λέρου οι χριστιανοί είναι αγαθοί , φιλόξενοι και ταπεινοί .
Σ ’ αυτόν τον τόπο όλος ο λαός μιλά καθαρά Ελληνικά , εκτός από ελάχιστες εξαιρέσεις Την εποχή αυτή υπήρχε στη Λέρο ένας μόνο δάσκαλος , ο οποίος γνώριζε στην εντέλεια τη φιλοσοφία και τη θεολογία . Ήταν μοναχός και ονομαζόταν Δαμασκηνός , άνθρωπος καλών ηθών , ενάρετος , ταπεινόφρων , γλυκύς , καλός και φιλόξενος.Ο Δαμασκηνός , κατά κόσμον Δημήτριος , ίδρυσε το 1726 μέσα στο Κάστρο Σχολή , στην οποία φοιτούσαν τότε πάνω από 20 μαθητές και διδάσκονταν από τον ίδιο το Δαμασκηνό Γραμματική , Φιλοσοφία και Θεολογία .
Σε μια επιστολή του προς το θείο του , Γεράσιμο Ηρακλείας , έγραφε : και της πατρίδος το παχύ σκότος της βαρβαρότητος να αποτινάξω καθ ’ όσον δύναμαι.Η Σχολή αυτή εξυπηρέτησε σε ικανοποιητικό βαθμό τις ανάγκες του νησιού , για πολλά χρόνια .
Δημιούργημα της Σχολής ήταν και η περίφημη βιβλιοθήκη της Παναγιάς του Κάστρου , η οποία εμπλουτίστηκε με συνεχείς δωρεές , με ευάριθμα έργα , χειρόγραφα και έντυπα , από την αρχαία ελληνική γραμματεία αλλά και σημαντικά εκκλησιαστικά συγγράμματα .
Είναι βέβαιο ότι πολλά από τα βιβλία αυτά χρησιμοποιούνταν ως εγχειρίδια και βοηθήματα διδασκαλίας στα χέρια των δασκάλων και των μαθητών της Σχολής .
Η παλαιογραφική και ιστορική αξία κυρίως των χειρογράφων αλλά και των έντυπων βιβλίων είναι μεγάλη , πολλά από τα οποία κυριολεκτικά είναι γεμάτα από ερμηνευτικές σημειώσεις και ποικίλους σχολιασμούς .
Σε ένα από τα σωζόμενα χειρόγραφα υπάρχει η ενδιαφέρουσα σημείωση του μοναχού Γρηγορίου του Λέριου , η οποία δηλώνει τον πόθο των υποδούλων για αποτίναξη του τουρκικού ζυγού : 1770 Ιουνίου 24 έκαυσαν , την αρμάδαν του τούρκου η μόσκοβη , εις τον Τσεσιμέ , ημέραν ΣάββατοΗ συμμετοχή της Λέρου στον απελευθερωτικό αγώνα του 1821 είναι ελάχιστα γνωστή .
Εξετάζοντας όμως το διασωθέν αρχειακό υλικό , μπορεί να διαπιστώσει κανείς σημαντικές ενέργειες των ελληνικών αρχών και των κατοίκων του νησιού της εποχής .
Οι Λεριοί , από το Μάιο του 1821 , στάθηκαν στο πλευρό των άλλων νησιωτών , που σήκωναν το μεγάλο βάρος του αγώνα στη θάλασσα , με διάφορους τρόπους .
Ο Θεόδωρος Μοσχονάς , Υπομνηματογράφος & Βιβλιοφύλαξ του Πατριαρχείου Αλεξανδρείας , στο βιβλίο του « ΛΕΡΟΣ & ΛΕΡΙΟΙ » , σημειώνει : Το 1821 υψώθη η σημαία της Επαναστάσεως εις την Δωδεκάνησον , πρώτον εις την Πάτμον και ύστερον εις Λέρον .
Ατρόμητοι Λέριοι , ως ο Τουρκομάνωλος , ο Κρασούζης και οι δύο αδερφοί Χατζή Μανώλη , έδραξαν τα όπλα .
Είς των αδερφών Χατζή Μανώλη πληγωθείς βαρέως εν Κρήτη , απέθανεν εις το ΝαύπλιονΚαθ ’ όλη τη διάρκεια του αγώνα η Λέρος στάθηκε σημαντική βάση ανεφοδιασμού του στόλου μας , αλλά και δέχτηκε συχνά επισκέψεις από αυστριακά και τουρκικά πολεμικά πλοία , πράγμα που καταδεικνύει τη στρατηγική σπουδαιότητα των λιμανιών της .
Ιδιαίτερα σημαντική είναι η επιστολή που έστειλαν οι Λέριοι στην επαναστατική κυβέρνηση , στην οποία δήλωναν απερίφραστα το σύνθημα του απελευθερωτικού αγώνα Ελευθερία ή ΘάνατοςΠρος τους άρχοντας και ηγεμόνας του γένους , και της των ορθοδόξων Ελλήνων κοινής ελευθερίας Μεγίστην αγαλλίασιν και ανεκλάλητον χαράν επροξένησεν ημίν τοις εν τη νήσω Λέρω ταπεινοίς χριστιανοίς αυτή η αγαθή αγγελία της εκ του βαρβαρικού ζυγού ελευθερίας , την οποίαν πληροφορηθέντες δια των εκλάμπρων γραμμάτων του ευσεβεστάτου μπεϊζαντέ κυρίου Αλεξάνδρου Υψηλάντη , ευχαριστήριον ύμνον από ψυχής ανεπέμψαμεν τω ούτως ευδοκίσαντι αγίω Θεώ γενέσθαι Στη συνέχεια εκφράζουν την συμπαράταξή τους στον κοινό της ελευθερίας αγώνα , γι ’ αυτό στέλνουν δυο εκπροσώπους τους Λεριούς , δηλώνοντας με τον πιο κατηγορηματικό τρόπο την προθυμία τους ή να ελευθερωθούν ή να πεθάνουν .
Δια τούτο και ημείς , ως όντες μέρος της των λοιπών χριστιανών ομηγύρεως , εξεπίτηδες επέμψαμεν καΐκιον εδικόν μας και ανθρώπους δύο , από μέρους του κοινού μας , τον τε κυρ Μανώλην Ρεπαπή και τον κυρ Μανώλην Χρήστου , δια να έλθωσιν εις προσκύνησιν υμετέραν και να σας ειδοποιήσωσι δια ζώσης φωνής , ότι και ημείς άπαντες είμεθα πρόθυμοι δια την του γένους ελευθερίαν και απαλλαγήν να αποθάνωμεν .Μέσα από την επιστολή αυτή , παρουσιάζεται ανάγλυφα η μεγάλη αναστάτωση που επικρατεί στην περιοχή . Έχουν ήδη φτάσει στη Λέρο οι πρώτοι πρόσφυγες από την ανατολή , δηλαδή τις απέναντι μικρασιατικές ακτές , 20 οικογένειες , κυνηγημένοι από τους Τούρκους .
Οι Λεριοί και γενικά οι γύρω νησιώτες είναι αποκλεισμένοι και εγκλωβισμένοι στα λιμάνια τους , με αποτέλεσμα να βιώνουν δυστυχία και πείνα , τα αποτελέσματα κάθε πολέμου .
Πιο κάτω αναφέρονται στην πενιχρή ναυτική δύναμη του νησιού , μερικά μόνο καΐκια , απ ’ τα οποία μόνο δύο είναι μεγαλύτερα και πιθανόν αξιόμαχα .
Υπογραμμίζουν όμως την παντελή έλλειψη πολεμοφοδίων και δηλώνουν απερίφραστα ότι είναι παντελώς φτωχοί και άρα δεν είναι σε θέση μόνοι τους να τα εξοπλίσουν . να μας βοηθήσητε όσον εν τάχει ει τα χρειώδη και αναγκαία .να ξεκινήσωμεν καν αυτά τα δύο καΐκια από το νησίον μας προς διαφέντευσιν του γένους , και εις παντελή αφανισμόν των απίστων Αγαρηνών . Έτσι , μπορούμε να πούμε , ότι οι Λέριοι τους πρώτους μήνες της Επανάστασης συμμετείχαν στον κατά θάλασσα αγώνα , με τα δύο αυτά μικρά πλοία , « λεύκες » , των καπεταναίων Χ Μποναπάρτη και Γεωργίου Παπαμανώλη . Ένα άλλο έγγραφο των προκρίτων της Λέρου , με ημερομηνία 30 Μαΐου 1821 , προς τον απεσταλμένο του Υψηλάντη , Δημήτριο Θέμελη , αποκαλύπτει , ότι η Λέρος ύψωσε τη σημαία της επανάστασης στις αρχές Μαΐου του 1821 , μετά από επίσκεψη ενός πλοίου , το οποίο φαίνεται γύριζε τότε από νησί σε νησί και ξεσήκωνε τους νησιώτες . καθημερινώς εδοκιμάζαμεν , να υψώσωμεν την θείαν σημαίαν του Τιμίου Σταυρού , την οποίαν και μας επαραθάρρυνε ένα ελληνικόν πλοίον όπου ευρέθη εις ημάς , και ευθύς χωρίς αναβολήν καιρού εστείλαμεν εις Ύδραν προς το σώμα της ελληνικής αρμάδας να μας διδάξη και να μας οδηγήση τους σκοτεινούς εις το φως και να μας βοηθήση από μονιτσιόνες και όσα άλλα μας ήτον χρειαζόμενα.Το ίδιο έγγραφο αναφέρει , πως η μύηση των Δημογερόντων της Λέρου στη Φιλική Εταιρεία έγινε από το Φιλικό Αντώνιο Πελοπίδα . τη επιστασία δε και του κυρίου φιλογενούς και ευπάτριδος Αντωνίου Πελοπίδου όπου ως άλλος Παύλος μας εδίδαξε και μας εκατήχησε εκείνα όσα μας ήτον ελλειπή ωρκίσθημεν δε άπαντες εις την πίστιν της ελευθερίας υποσχόμενοι φυλάξαι αυτόν τον θείον νόμον Το 1823 , μετά από σχετικές ενέργειες του Εμμανουήλ Ξάνθου στο Ναύπλιο , τα τέσσερα νησιά Πάτμος , Λέρος Κάλυμνος και η Ικαρία αποτέλεσαν την Επαρχία της Τετρανήσου , με έδρα την Πάτμο και έπαρχο τον Μιχαήλ Ρεΐση .
Ξεχωριστή μορφή του Αγώνα στην περιοχή υπήρξε ο Πατριάρχης Αλεξανδρείας Θεόφιλος Β΄ Παγκώστας , ο οποίος καταγόταν από επιφανή οικογένεια της Πάτμου .
Η μύησή του στη Φιλική Εταιρεία από τον Αντώνιο Πελοπίδα , το Μάρτιο του 1820 , θα αποτελέσει την απαρχή της εθνικής του δράσης .
Η συμμετοχή του όμως στην Ελληνική Επανάσταση έγινε γρήγορα γνωστή και του στοίχισε το Θρόνο του , το 1825 .
Ο Θ.
Μοσχονάς γράφει χαρακτηριστικά για το Θεόφιλο .
Οφείλομεν να υπογραμμίσωμεν ότι ο Θεόφιλος υπήρξεν εκ των μοχλών της Ελληνικής Επαναστάσεως .
Δεν είχεν ευκαμψίαν οσφύος .
Επόνει τον πόνον του σκλαβωμένου Έθνους .
Προσεμαρτυρούν τούτο οι φλογεροί λόγοι του , αι πράξεις του , η αυτοθυσία του Ότε μεν εκάλυπτε την Αγίαν Τράπεζαν δια της Σημαίας του Σταυρού , ότε δε δια των ευχών του μετέτρεπε τα καλύμματα της Αγίας Τραπέζης εις Εθνικά Λάβαρα .
Πρώτος αυτός από την Πάτμο έστειλε ενθουσιώδεις επιστολές προς τους Δωδεκανησίους , προτρέποντάς τους να εξεγερθούν .
Στις 27 Απριλίου 1821 , με επιστολή του από το νησί της Αποκάλυψης προς τον επίσκοπο Λέρνης Ιερεμία και τους προύχοντες των νησιών Λέρου και Καλύμνου , τους προτρέπει να πολεμήσουν « περί πίστεως και πατρίδος , περί γυναικών και τέκνων .
Ας μην αμελήσωμεν τοιούτον επιτήδιον καιρόν δια να μη μείνωμεν αιώνιοι σκλάβοι και δούλοι του απάνθρωπου και άγριου τυράννου , Οι νέοι με τα όπλα , οι γέροντες με τας ευχάς και παραινέσεις , οι ιερείς με τας ευλογίας και προς τον Θεόν δεήσεις , όλοι ομού ηνωμένοι του Ελληνικού ονόματος κληρονόμοι , πολεμήσατε γενναίως περί πίστεως , περί πατρίδος , περί γυναικών και τέκνων , περί πάσης γενεάς Φανήτε υπερασπισταί της ιεράς ημών θρησκείας και Πατρίδος .
Τον Αύγουστο του 1924 , θα παραστεί στα γεγονότα της εκστρατείας υπέρ της Σάμου , που κατέληξε στη Ναυμαχία του Γέροντα .
Από το ένα πλοίο στο άλλο , με το άγιο ποτήριο στο χέρι θα μεταλάβει τα ελληνικά πληρώματα και μάλιστα με υποτρέμουσα χείρα έρριψε την πρώτην βολήν κατά της ναυαρχίδος , ής επέκοψεν η οβίς τον φέροντα το σήμα του Τούρκου ναυάρχου ιστόν , τουθ ’ όπερ εθεωρήθη ευοίωνον γεγονός , εμψυχώσαν έτι περισσότερον τους μαχομένουςΤο Μάιο του 1821 , ο Ευάγγελος Μαντζαράκης συνάντησε στην Κάλυμνο τον Επίσκοπο Λέρνης Ιερεμία Πατελλάκη και συμφώνησαν στην ίδρυση της ¨Εφορείας του Γένους » , με σκοπό την οργάνωση της Επανάστασης στην περιοχή .
Πρόεδρος της Εφορείας οριζόταν ο Επίσκοπος Ιερεμίας .
Ο ρόλος του Ιερεμία , στην εξέγερση των Καλυμνίων και των Λερίων υπήρξε καθοριστικός , όπως φαίνεται και από δύο επιστολές που σώζονται στο αρχείο της Μονής Πάτμου Με έγγραφο του Ιερεμία , από την Κάλυμνο , προς τους εφόρους της Πάτμου ( 8 Μαΐου 1821 ) , επιβεβαιώνεται ο ξεσηκωμός των νησιών .
Στην επιστολή αυτή παρακαλεί τους Πατμίους να στείλουν πολεμοφόδια , για να μπορούν οι κάτοικοι της Καλύμνου να αποκρούουν επιθέσεις που δέχονταν από τους Τούρκους των γειτονικών περιοχών .
Γράφει ανάμεσα σε άλλα .
Είδαμεν δε να μας γράφετε προσέτι εις το να είμεθα προσεκτικοί και να ανδριωθώμεν κατά των τυράννων μας .
Και κατά τούτο να μην αμφιβάλλετε ότι τα παλληκάρια της πατρίδος μας τα έχομεν τόσον ενθουσιασμένα όπου βέβαια αν είχον δύναμιν , έπρεπε να εκτελέσουν θαύματα .
Η αδυναμία όμως άλλη δεν είναι ειμή πλοίων και ζαχιρέδων πολέμου ( πολεμοφοδίων ) Καθ ’ όλη τη διάρκεια της Επανάστασης , πολεμικά του στόλου ελλιμενίζονταν και ανεφοδιάζονταν στα φιλόξενα λιμάνια της Λέρου .
Ο υπολιμενάρχης Λέρου , Νικόλαος Τράκας , στις 7 Μαρτίου 1823 , υποδέχτηκε θερμά το πλοίο « Θεμιστοκλής » του ναυάρχου Δημ .
Σαχτούρη , όπως φαίνεται από σχετική αναφορά του στο ημερολόγιο του πλοίου .
Κατά την εις τα τέλη του παρελθόντος εκστρατείαν & περιήγησιν με το πλοίον μου επονομαζόμενον Θεμιστοκλής εξ ύδρας εις την Ασιατικήν του Αρχιπελάγους Οθωμανικήν επικράτειαν έφθασα ελιμενισθής περί τας 7 του τρέχοντος ενταύθα ένθα η φιλογένεια και ο πατριωτισμός του Κυρίου Νικολάου Τράκα λιμενάρχου της αυτής νήσου με υποχρέωσε τα μέγιστα .
Εις ένδειξιν δίδομι το παρόν .
Εν λέρω εκ του πλοίου Θεμιστοκλέους τη 7 Μαρτίου 1823 καπιτάν δημήτρης σαχτούρηςΗ Προσωρινή Διοίκησις της Ελλάδος , στις 5 Αυγούστου 1823 , διορίζει τον Νικόλαο Τράκα Επίτροπο και Ταμία των « εθνικών δοσιμάτων » , με αποστολή να συνεργαστεί με τους προεστούς για την συγκέντρωση της « δεκάτης » και των λοιπών εισφορών της Λέρου προς το ελληνικό ταμείο του αγώνα .
Μετά την καταστροφή των Ψαρών και την πυρπόληση της τουρκικής φρεγάτας στη Σάμο από τον Κανάρη Κωνσταντίνος Κανάρης ( Ιούλιος 1824 ) , ο ελληνικός στόλος συγκεντρώθηκε στην Πάτμο , όπου αποφασίστηκε να σταλούν έξι πυρπολητές , δύο από κάθε νησί ( Ύδρα , Σπέτσες και Ψαρά ) , για να προσβάλουν μερικά πλοία τουρκικά που κινούνταν απέναντι από το φρούριο της Κω .
Στο ημερολόγιο του Γ.
Σαχτούρη διαβάζουμε : Τρίτη 19 Αυγούστου .
Εις την άγγυραν εν Πάτμω .
Κοινή συνελεύσει απεφασίσθη να σταλώσι τρία πολεμικά και τρία πυρπολικά εις Λέρω δια να δοκιμάσουν ίσως επιτύχουν να τα ρίψουν κατά του εχθρού , ρίψαντες δε λαχνούς έπεσε του καπετάν Δοκού.Οι πυρπολητές έφτασαν με τα πυρπολικά τους στη Λέρο και ανέβηκαν στο Κάστρο από όπου παρακολουθούσαν τις κινήσεις του εχθρού , με σκοπό να τους αιφνιδιάσουν .
Πριν προλάβουν όμως να κινηθούν , τα εχθρικά πλοία έφυγαν από την Κω , προς την απέναντι Αλικαρνασσό , όπου ναυλοχούσαν πολλά δικά τους πολεμικά .
Επειδή η φυγή τους ήταν κάπως εσπευσμένη , αποδόθηκε σε προδοσία κάποιων Λεριών , οι οποίοι πήγαν τάχα κρυφά και ειδοποίησαν τον εχθρό , με αποτέλεσμα να αποτύχει το σχέδιο των πυρπολητών .