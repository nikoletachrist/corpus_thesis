Εσωτερική σκηνοθεσία [ είναι ] το έργο της πνευματικής αγωγής , που εφάρμοζε για να διαμορφώση καλλιτεχνική συνείδηση και πόθο δημιουργίας στους ηθοποιούς [ ... ] Και ο Μινωτής συνεχίζει : Με τον αξέχαστο συνάδελφο Βαγγέλη Μαμία καθόμαστε συχνά στην κουΐντα και παρακολουθούσαμε την πρόβα [ του Φώτου Πολίτη ] περιμένοντας τη σειρά μας. [ ... ] [ Ο Μαμίας ] άκουγε τον Πολίτη να διδάσκει , να εξηγεί , να ερμηνεύει , άνοιγε διάπλατα τα τρεμάμενα πελώρια μάτια του , που δάκρυζαν με το παραμικρό , και μούλεγε ασθμαίνοντας : « Βρε μυστήριο ! Όλα τα καταλαβαίνω ! Εσύ ; Τούτος παιδί μου , τα ξέρει του βάθους και του πλάτους ! Και είδες πως σε μπάζει στο νόημα ; Με το πρώτο ! Και χωρίς να σου κάνει τον καμπόσο .
Αυτός , αδελφέ μου , θα μας κάνει ανθρώπους ! » Για τις δραματολογικές και σκηνοθετικές επιλογές , αλλά και για τη θεατρική κριτική του Πολίτη , ο πεζογράφος και επιφυλλιδογράφος Άγγελος Τερζάκης , που από το 1937 ανέλαβε πολλά αξιώματα στο Εθνικό ( Βασιλικό ) Θέατρο ( γραμματέας , εισηγητής δραματολογίου , γενικός διευθυντής ) , παρατηρεί ότι είχε συγκεκριμένους σκοπούς : Χτύπημα ανελέητο του βουλεβάρτου , που εξισώνει τη σκηνή με την πίστα ενός νυχτερινού κέντρου διασκεδάσεων .
Χτύπημα αδυσώπητο του βεντεττισμού , που μεταβάλλει το θέατρο σε στίβο ταπεινό για να ικανοποιούνται προσωπικές , ναρκισσικές ματαιοδοξίες .
Χτύπημα των συγγραφέων που εξαγοράζονται , συνθηκολογούν , εμπορεύονται τα κατώτερα ένστικτα και γούστα του όχλου .
Γι ' αυτό η `` κλίκα '' του Εθνικού , για να χρησιμοποιήσουμε τον όρο που τους απέδωσε ο Δημήτρης Μπόγρης ( βλ . προηγούμενη ενότητα , `` Ο Φώτος Πολίτης επιβάλλεται στο Εθνικό '' ) , δηλαδή η ιδεολογική ομάδα των Γρυπάρη , Πολίτη , Μπαστιά , Νιρβάνα , κ.ά. , πολέμησαν το βουλεβάρτο ( Théâtre de boulevard ) και τον βεντετισμό των μεγάλων πρωταγωνιστριών και δέχτηκαν αμέτρητες επιθέσεις για τις δραματολογικές επιλογές τους .
Αρχές Οκτωβρίου 1932 , ο Μπαστιάς θα παρουσιάσει στην Πρωΐα τη νέα σαιζόν του Εθνικού και το έργο του Φώτου Πολίτη , με την εναρκτήρια παράσταση στις 8 Οκτωβρίου 1932 της τραγωδίας του Σαίξπηρ , Ο Έμπορος της Βενετίας : ... πόση μελάνη και πόσος χάρτης δεν κατηναλώθησαν δια να πολεμηθή και η ιδέα του Εθνικού Θεάτρου και η Διοίκησίς του . Ήλθεν όμως ο περασμένος Μάρτιος , ήλθεν η αλησμόνητος παράστασις του `` Αγαμέμνονος '' , ο `` Ιούλιος Καίσαρ '' , η `` Βαβυλωνία '' [ ... ] Εκατό σχεδόν παραστάσεις , τας οποίας ολόκληρος σχεδόν ο κόσμος της πρωτευούσης παρηκολούθησε με ενθουσιασμό [ ... ] Όσοι παρηκολούθησαν την εμπνευσμένη σκηνοθετικήν εργασίαν του Φώτου Πολίτη , είνε εις θέσιν να γνωρίζουν καλά πόσος μόχθος και πόση ειλικρίνεια υπάρχει εις το έργον του Εθνικού Θεάτρου . [ ... ] Διά να κατανοηθή αυτό αρκεί να προσέξη κανείς τον τρόπον της εργασίας που ηκολουθείτο μέχρι σήμερον .
Η πρόχειρος αναβίβασις των έργων , η έλλειψις σκηνοθέτου ικανού να συλλάβη την πνευματικήν ουσίαν των μεγάλων έργων , η ταχύτης με την οποίαν ανεβιβάζοντο , σπανιώτατα επέτρεπαν εις τον ηθοποιόν να φύγει από τον εαυτό του και να εισέλθη εις τον ρόλον , να μπη εις το πετσί του προσώπου που υπεδύετο . [ ... ] Με άλλους λόγους , αντί να προέχει ο θεατρικός τύπος προείχεν ο ηθοποιός .
Ιδού η πηγή , η αφορμή του καθεστώτος των πρωταγωνιστών , ο βεντετισμός .
Εναντίον όμως της μακράς αυτής τακτικής , του αντιθεατρικού αυτού συστήματος έχει εκστρατεύσει ο κ.
Φ.
Πολίτης .
Με την παραίτηση της κυβέρνησης Βενιζέλου στις 26 Μαΐου 1932 , το Εθνικό Θέατρο χάνει τον ιδρυτή-υπουργό του Γεώργιο Παπανδρέου , δύο μήνες και μία εβδομάδα μετά την έναρξη των παραστάσεων . Όταν , δέκα μέρες αργότερα , ο Βενιζέλος σχηματίζει νέα κυβέρνηση , ο Παπανδρέου δεν μετέχει πλέον του νέου σχήματος .
Η κυβέρνηση θα παραμείνει έως τις 4 Νοεμβρίου 1932 και θα παραιτηθεί οδηγώντας στην εξουσία τον Παναγή Τσαλδάρη . Ήταν η τελευταία πρωθυπουργία του Ελευθέριου Βενιζέλου , πριν από το θάνατό του το 1936 .
Σχεδόν δέκα μέρες μετά την αποχώρηση του Βενιζέλου από την πολιτική σκηνή , στις 13 Νοεμβρίου 1932 , ξεκίνησε από την μεταξική εφημερίδα Πολιτεία του Θεολόγου Νικολούδη , που εκείνη την εποχή υποστήριζε τον Γεώργιο Καφαντάρη , η πιο οργανωμένη και ισχυρή επίθεση κατά του Φώτου Πολίτη και του Εθνικού Θεάτρου , σε όλη την εποχή Πολίτη , με τον απειλητικό τίτλο , `` Μεγάλη έρευνα της « Πολιτείας » .
Το Εθνικό Θέατρο εκπληρεί τον προορισμό του ; '' .
Επί κεφαλής της καμπάνιας ήταν ο Γεώργιος Παπανδρέου , όπου στην εναρκτήρια συνέντευξή του κατηγορεί το Εθνικό ότι παρέκκλινε από τις αρχικές κατευθύνσεις , φυσικά τις δικές του , στρέφεται εναντίον του Φώτου Πολίτη και προτείνει ως μόνη λύση την επαναφορά του Σπύρου Μελά και των πρωταγωνιστριών Κυβέλη και Κοτοπούλη — την είσοδο δηλαδή του βεντετισμού σε ένα θέατρο που ακριβώς αυτό προσπαθούσε να καταπολεμήσει .
Το μόνο που αναγκάστηκε να παραδεχθεί ήταν τη λαϊκή συρροή στις παραστάσεις από την πλατεία έως το υπερώο .
Ακολουθεί η Μαρίκα Κοτοπούλη , όπου ισχυρίζεται ότι ο Πολίτης εξευτελίζει τον Σαίξπηρ , μιλάει για τον νεοπλουτικό φόρτο των σκηνικών του Κλώνη και καταλήγει : `` Αν εξακολουθήση να παραμένη ρεζισέρ , σίγουρα σε έξι μήνες θα το κλείσει το θέατρο [ ... ] Να φύγη ο κ.
Πολίτης '' .
Η Κυβέλη θα χαρακτηρίσει την εργασία του Πολίτη , ότι της `` λείπει η πνοή '' .
Ο Σπύρος Μελάς , που προόριζε ο Παπανδρέου για σκηνοθέτη αντί του Πολίτη , είπε : `` Εις το Εθνικόν δεν έχω πατήσει ακόμη .
Απέφυγα να πάω από λεπτότητα '' .
Ενώ , ούτε ο πρόεδρος της Εταιρείας Θεατρικών Συγγραφέων και Διευθυντής της Δραματικής Σχολής του Εθνικού Θεάτρου Θόδωρος Συναδινός είχε πάει ακόμη στο Εθνικό : `` Δυστυχώς δεν παρακολούθησα καμμίαν από τας παραστάσεις '' .
Αλλά , και ο πρώην πρόεδρος του Εθνικού Νικόλαος Λάσκαρης βεβαιώνει σε τρεις συνεχόμενες συνεντεύξεις , πως δεν παρευρέθηκε σε καμιάν παράσταση και αυτός , επιτίθεται στη διοίκηση και την οργάνωση , αποκαλεί τον Πολίτη `` ... μισέλλην '' , λόγω διεθνούς δραματολογίου , και για τον μόνο που έχει καλή κουβέντα να πει είναι για τον Μπαστιά .
Και ο δημοσιογράφος και λογοτέχνης Θέμος Αθανασιάδης-Νόβας , θεατρικός κριτικός της Πολιτείας , που το 1927 είχε διαδεχτεί τον Πολίτη στη θέση του , όταν ο τελευταίος μετακόμισε στο Ελεύθερον Βήμα , ήταν δηλωμένος εχθρός του Εθνικού , όπως ήταν εμφανές στη συνέντευξή του , καθώς και ο δεύτερος θεατρικός κριτικός της Πολιτείας Τάκης Μπαρλάς , που συνδεόταν με τον Γεώργιο Παπανδρέου και έχοντας οργανώσει την όλη σειρά , είχε πάρει και τις συνεντεύξεις .
Ως ομοβροντία εμφανίστηκαν τότε τα άρθρα του Γρηγορίου Ξενόπουλου , `` Η εκστρατεία εναντίον του Εθνικού Θεάτρου '' στην Νέα Εστία και του Σπύρου Μελά , `` Δικαιοσύνη '' στο Ελεύθερον Βήμα , στηρίζοντας το Εθνικό Θέατρο και τον Φώτο Πολίτη στον αγώνα τους .
Ο Ξενόπουλος μίλησε για τους εχθρούς του Εθνικού , που : –για προσωπικούς λόγους οι περισσότεροι– επιστρατεύθηκαν για να πουν τη γνώμη τους , δηλαδή να χύσουν τη χολή τους . [ ... ] Ένα χρονογράφημα του κ.
Σπύρου Μελά [ ... ] βάζει τα πράγματα στη θέση τους . [ ... ] Μόνο που από μέρους του κ.
Μελά η υπεράσπιση αυτή έχει μεγαλύτερη σημασία , γιατί προέρχεται από έναν που δεν συνδέεται με το Εθνικό Θέατρο [ ... ] .
Απεναντίας πολλοί νομίζουν και πως το εχθρεύεται . [ ... ] Κι ' ιδού τα κυριώτερα μέρη απ ' αυτό το χρονογράφημα : « Οι άνθρωποι που ανέλαβαν τη διοίκησι και την καλλιτεχνική διεύθυνσι του Εθνικού Θεάτρου είναι πρόσωπα μ ' αναμφισβήτητη αξία και αρμοδιότητα . [ ... ] Το δραματολόγιό τους τιμά το θέατρο . Έπαιξαν έργα ως επί το πλείστον κλασικά , και από τα πιο δύσκολα . [ ... ] Προτιμώ τα λάθη ενός που υπερασπίζεται ιδέα –όπως ο κ.
Πολίτης– από την οχλαγωγία των αχαλινώτων φιλοδοξιών και των συμφερόντων .
Καθαρές κουβέντες. » Αυτά έγραψε ο κ.
Μελάς .
Η μονόπλευρη και `` αχαρακτήριστη '' , όπως την αποκάλεσε ο Γρηγόριος Ξενόπουλος , εκστρατεία της Πολιτείας εναντίον του Εθνικού Θεάτρου και του σκηνοθέτη του Φώτου Πολίτη ανησύχησε τον εκδότη της Θεολόγο Νικολούδη και τον ανάγκασε να ζητήσει από τον Μπαρλά να συμπεριλάβει στην έρευνα και υποστηρικτές του Εθνικού , για να μην κατηγορηθεί η εφημερίδα ότι δημιούργησε `` ατμόσφαιρα μνησικακίας '' διοχετεύοντας τις κακολογίες των δυσαρεστημένων , όπως έγραψε ο Μελάς στο Ελεύθερον Βήμα , αποστασιοποιούμενος πλέον από τον κύκλο της Πολιτείας .
Πιθανόν η σημαντικότερη απάντηση στην Πολιτεία ήταν του εκδότη της Εστίας και γενικού γραμματέως του Δ.Σ . του θεάτρου Αχιλλέως Κύρου , που στην ίδια την Πολιτεία έγραψε δίνοντας μία νηφάλια ιστορική αναδρομή , χωρίς να θίξει τις μεγάλες πρωταγωνίστριες : Το σοβαρόν θέατρον είχε εκλείψει από τας Αθήνας [ πριν από την ίδρυσιν του Εθνικού ] .
Οι ειδικοί το είχαν κηρύξει ως οριστικώς καταδικασθέν εις θάνατον από την επιθεώρησιν και τον κινηματογράφον . Άθλια θεάματα , του είδους των λεγομένων `` ελαφρών '' , προσφέροντο ως μόνη θεατρική απόλαυσις εις τους Αθηναίους ενώ οι καλοί μας ηθοποιοί –άξιοι κατά την πεποίθησίν μου ν ' αναμετρηθούν με τους καλύτερους ηθοποιούς του κόσμου– εσύροντο με πρόχειρα μπουλούκια από της μιας πολίχνης της επαρχίας εις την άλλην .
Και σήμερα ...
Σήμερα το σοβαρόν θέατρον εργάζεται εις τας Αθήνας καλύτερα από την επιθεώρησιν .
Οι ηθοποιοί ανέκτησαν την εμπιστοσύνην προς τον εαυτό των .
Το Αθηναϊκόν κοινόν απέδειξε την αγάπη του προς το σοβαρό θέαμα .
Και υπάρχει το Εθνικόν , προς το οποίον όλος ο κόσμος εκδηλώνει με κάθε δυνατόν τρόπον την αγάπη του , υπάρχει ο λαμπρός θίασος της κ.
Μαρίκας ( Κοτοπούλη ) και της κ.
Κυβέλης , υπάρχουν και άλλοι αξιόλογοι σοβαροί θίασοι . Όλη αυτή η αναγέννησις του Ελληνικού θεάτρου , οφείλεται εις το Εθνικόν.Η έρευνα της Πολιτείας για το Εθνικό κράτησε τρεις εβδομάδες , και ο σάλος που προξένησε μάλλον δικαίωσε το κρατικό θέατρο στην κοινή γνώμη παρά το έβλαψε , όπως ήταν η αρχική πρόθεση της εφημερίδας .
Ο Γεώργιος Παπανδρέου , με την πολιτική όσφρηση που τον χαρακτήριζε , ζήτησε από τον Θ.
Νικολούδη να κλείσει ο ίδιος τη σειρά επανεμφανιζόμενος με την τελευταία συνέντευξη , και κάνοντας στροφή δήλωσε για το Εθνικό Θέατρο ότι `` Έχει επιτύχει '' και `` Η επιτυχία του μάλιστα υπερέβη τας κοινάς προσδοκίας '' .
Οι Γρυπάρης , Πολίτης και ο λαλίστατος Μπαστιάς δεν θεώρησαν απαραίτητο ούτε καν να απαντήσουν .
Το έργο του Φώτου Πολίτη ήταν όντως πολύ μεγάλο , παρά τον πρόωρο θάνατό του .
Επέβαλε ένα θεατρικό επίπεδο πολύ ανώτερο εκείνου που βρήκε όταν άρχισε να σκηνοθετεί .
Πολέμησε την προχειρότητα που επικρατούσε , το ελεεινό δραματολόγιο βασισμένο στο γαλλικό βουλεβάρτο , τον βεντετισμό των πρωταγωνιστών .
Υποστήριξε την επικράτηση της δημοτικής , την πιστή απόδοση του κειμένου , την ευρωπαϊκή πρωτοπορία , της οποίας είχε βαθιά γνώση , την επικράτηση του σκηνοθέτη , ως του απόλυτου αρχηγού του καλλιτεχνικού γίγνεσθαι , που ερμηνεύει τον συγγραφέα και με την μπαγκέτα του διευθύνει τους ηθοποιούς , σκηνογράφους , ενδυματολόγους , μουσικούς , χορογράφους , για να επιφέρει το ποθητό αποτέλεσμα . Όπως παρατηρεί η καθηγήτρια Κατερίνα Αρβανίτη : Ο Πολίτης υπήρξε σημαντικότατος σκηνοθέτης με τον οποίο η τραγωδία αναγνωρίστηκε ως είδος θεατρικό που διαφέρει .
Υπήρξε επίσης θεμελιωτής της παράδοσης του Εθνικού Θεάτρου .
Η θεμελίωση μιας θεατρικής παράδοσης , όπως αυτής του Εθνικού Θεάτρου , δεν είναι απλό γεγονός .
Συνήθως χρειάζεται πολυετή προσπάθεια .
Τώρα γίνεται κατανοητή η εμμονή του Πολίτη σε εκατοντάδες εξαντλητικές πρόβες .
Η διδασκαλία της εκφοράς του λόγου , του ρυθμού της παράστασης , της κίνησης του Χορού , όπου κάθε στάση και κάθε κίνηση είναι σχολαστικά καταγραμμένη με σχέδια και σχεδιαγράμματα από τον Πολίτη , όπως έκανε και ο Max Reinhardt , οι λεπτομερείς οδηγίες στους ηθοποιούς των ήχων της παράστασης συνδυαζόμενοι με τη μουσική , στον σκηνογράφο για το πνεύμα των σκηνικών , που ο εξαίρετος καλλιτέχνης Κλεόβουλος Κλώνης , γνώστης και αυτός της Ευρωπαϊκής πρωτοπορίας της εποχής , ερμήνευε με τους εξπρεσιονιστικούς αρχιτεκτονικούς όγκους του και τις σκάλες του Jessner , στους μοντερνιστές ζωγράφους , όπως ο Σπύρος Παπαλουκάς και ο Φώτης Κόντογλου , που χρησιμοποίησε για να διακοσμίσουν τα σκηνικά , στους τεχνικούς σκηνής για τον φωτισμό και άλλα εφέ — όλα μαζί δημιουργούν το πολύπλοκο παζλ , που μελετάται σήμερα για να κατανοήσουμε πως εργάζεται ένας σπουδαίος σκηνοθέτης και τι γνώσεις θα έπρεπε να έχει .
Την παράδοση του δημιούργησε ο Φώτος Πολίτης στο Εθνικό Θέατρο , συνέχισαν μετά τον θάνατό του το 1934 ο Κωστής Μπαστιάς και ο Δημήτρης Ροντήρης .
Ο μεν Μπαστιάς , από γενικός γραμματέας του Θεάτρου , έγινε το επόμενο έτος Εισηγητής Δραματολογίου , ένας νέος θεσμός , και συνέταξε μία εισηγητική έκθεση και ένα σχέδιο δραματολογίου 68 σελίδων , που αποτέλεσε για το Εθνικό Θέατρο έναν βασικό οδηγό τόσο των θεωρητικών αρχών του , όσο και των συγκεκριμένων έργων του .
Ο θεατρικός κριτικός Κώστας Γεωργουσόπουλος έγραψε για την έκθεση αυτή : Ένα σημαντικότατο κείμενο για τα θεατρικά μας πράγματα , που θεμελιώνει ότι ο φυσικός χώρος της αρχαίας τραγωδίας είναι το ύπαιθρο , καθώς επίσης και ως μία θεατρική άποψη σχεδόν πρωτοποριακή , της οποίας τους καρπούς σήμερα γευόμαστε .
Ο δε Δημήτρης Ροντήρης , που σπούδαζε στο Reinhardt Seminar και είχε εργαστεί και ως βοηθός του Reinhardt , ιδρυτή του Φεστιβάλ του Salzburg , είχε κληθεί από το Δ.Σ . του Εθνικού να επιστρέψει στην Ελλάδα ως βοηθός του Πολίτη .
Διαδέχθηκε τον Πολίτη ως πρώτος σκηνοθέτης του Εθνικού , και μετά τον πόλεμο έγινε και γενικός διευθυντής , συνεχίζοντας την παράδοση του Εθνικού , εμπλουτίζοντάς την και προσθέτοντας , μαζί με τον Μπαστιά , την άποψη ότι οι τραγωδίες των αρχαίων ποιητών ανεβάζονται μόνον στα υπαίθρια αρχαία θέατρα και όχι στα αναγεννησιακά κλειστά θέατρα , κάτι που ο Φώτος Πολίτης δεν είχε υιοθετήσει .
Η παράδοση του Εθνικού θέριεψε στην υπόλοιπη δεκαετία του '30 , με τον Μπαστιά γενικό διευθυντή , με εξουσίες που ποτέ έως τότε δεν είχε αποκτήσει κανείς άλλος διευθυντής και τον Ροντήρη με την αυστηρή και εξαντλητική διδασκαλία του και την μοναδική σκηνοθετική του έμπνευση να φθάσουν το Θέατρο και το καλλιτεχνικό προσωπικό σε ύψη που πιθανόν να μην ξαναείδαν έκτοτε .
Στην τουρνέ της Αγγλίας το 1939 με Ηλέκτρα και Άμλετ , ο κριτικός Richard Prentis σύστησε στο Συμβούλιο του υπό ίδρυση Βρετανικού Εθνικού Θεάτρου , ότι θα ωφεληθεί αν μελετήσει τι έπραξε το Ελληνικό Εθνικό ( Βασιλικό ) Θέατρο στο σύντομο χρόνο της ύπαρξής του , ενώ άλλοι κριτικοί το τοποθέτησαν στο ίδιο επίπεδο με τα σημαντικότερα θέατρα της εποχής , όπως η Comédie Française και το Θέατρο Τέχνης της Μόσχας .