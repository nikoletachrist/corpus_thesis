Γενικά θα μπορούσε να χαρακτηριστεί ως καθιστικό-μερικώς μεταναστευτικό είδος . Όσοι από τους πληθυσμούς του είδους είναι αποδημητικοί , μεταναστεύουν ανάλογα με το γεωγραφικό μήκος των εδαφών αναπαραγωγής , συνήθως νότια .
Τα πουλιά στη βόρεια Φιννοσκανδιναβία και Ρωσία , εγκαταλείπουν τα εδάφη τους από τα τέλη Αυγούστου μέχρι τις αρχές Νοεμβρίου , με τα περισσότερα να φεύγουν στα τέλη Σεπτεμβρίου έως τα μέσα Οκτωβρίου , καθώς έρχονται τα πρώτα κρύα .
Δυσμενείς συνθήκες μπορεί να τα αποπροσανατολίσουν , με πολλά από αυτά να συναθροίζονται πάνω σε πλοία ( sic ) , όταν οι νύκτες είναι συννεφιασμένες ή υγρές .
Μεγάλες « εισβολές » έγιναν τον Οκτώβριο του 1982 , με 15.000 πουλιά στο νησί Μέι της Σκωτίας και , σχεδόν , 21.000 πουλιά σε μία ( 1 ) και μόνο θέση στη Λετονία κατά τους μήνες Σεπτέμβριο και Οκτώβριο του 1983 .
Η εαρινή μετανάστευση έχει ολοκληρωθεί μέχρι τα τέλη Μαρτίου για τα νησιά της Μεσογείου , αλλά συνεχίζεται έως τα τέλη Απριλίου ή στις αρχές Μαΐου στην βόρεια Ευρώπη .
Το ανοιξιάτικο μεταναστευτικό πλήθος είναι πολύ μικρότερο από το φθινοπωρινό , υποδηλώνοντας υψηλή θνητότητα κατά την μετανάστευση .
Μελέτη στην περιοχή της Βαλτικής έδειξε ότι , οι βόρειοι πληθυσμοί είναι πιο πιθανό να μεταναστεύσουν , και πραγματοποιείται αύξηση της μάζας του σώματός τους εκ των προτέρων , ενώ τα μη αποδημητικά πουλιά δεν αυξάνουν τα αποθέματα λίπους τους .
Η ταχύτητα ταξιδιού των αποδημητικών χρυσοβασιλίσκων είναι αυξημένη για όσα πουλιά φεύγουν αργότερα το φθινόπωρο και μεγαλύτερη , επίσης , για τους βορειότερους πληθυσμούς .
Η μετανάστευση είναι ταχύτερη στις διαδρομές πάνω από τη Βαλτική Θάλασσα από ό , τι διά μέσου των ακτών , και τα πουλιά με τα μεγαλύτερα αποθέματα λίπους ταξιδεύουν με υψηλότερες ταχύτητες .
Πάντως , η δυνατότητα αποθήκευσης λίπους επηρεάζεται αρνητικά σε αυτό το μικρό πουλί , όταν η υγεία του είναι κακή .
Στην Ουγγαρία , οι μεταναστευτικοί πληθυσμοί σταματούν προσωρινά , κυρίως σε θαμνότοπους ή αγκαθωτά δένδρα ( Prunus spinosa , Crataegus monogyna κ.ο.κ ) , που παρέχουν κάποια προστασία από τα ξεφτέρια .
Τα θηλυκά μεταναστεύουν λίγο νωρίτερα από τα αρσενικά αλλά , συνολικά , υπάρχουν περισσότερα αρσενικά , με μέση αναλογία φύλου 1,6 : 1 .
Οι χρυσοβασιλίσκοι , παρά το πολύ μικρό τους μέγεθος , μπορούν να ταξιδέψουν από 250 έως 800 χλμ . σε μία ( 1 ) ημέρα , αν και οι διανυόμενες αποστάσεις είναι αρκετά μικρότερες όταν ο άνεμος φυσάει αντίθετα .
Οι κουρασμένοι « μετανάστες » δεν διστάζουν να προσγειωθούν κοντά σε οικισμούς , μερικές φορές ψάχνοντας για φαγητό κοντά στα σπίτια .
Οι ατμοσφαιρικές διαταράξεις του Βόρειου Ατλαντικού ( ΝΑΟ ) είναι ένα ατμοσφαιρικό φαινόμενο που επηρεάζει τον καιρό στη δυτική Ευρώπη . Όταν οι μεταβολές της ατμοσφαιρικής πίεσης στον Βόρειο Ατλαντικό είναι μεγάλες , η άνοιξη στην Ευρώπη είναι πιο ζεστή .
Αυτό επισπεύδει την προς βορρά μετανάστευση εκείνων των πτηνών που διαχειμάζουν κυρίως στη δυτική και νότια Ευρώπη ( συμπεριλαμβανομένου του χρυσοβασιλίσκου ) .
Η γενική κλιματική αλλαγή που έχει ως αποτέλεσμα τέτοιες συχνές ατμοσφαιρικές διαταράξεις του Βόρειου Ατλαντικού , έχει οδηγήσει σε νωρίτερη ανοιξιάτικη αποδημία αυτών των μεταναστών μικρής απόστασης , μετά τη δεκαετία του 1980 .
Ο θερμότερος καιρός την άνοιξη οδηγεί σε πρωιμότερη ανάπτυξη των φυτών , προετοιμάζοντας έτσι το βιότοπο για την επιστροφή των μεταναστών .
Το φαινόμενο είναι εντονότερο στη δυτική και κεντρική Ευρώπη .
Τα πουλιά που μεταναστεύουν , στηρίζονται σε μεγάλο βαθμό στο αποθηκευμένο λίπος , ενώ μεταβολίζουν και πρωτεΐνες ως συμπληρωματική πηγή ενέργειας .
Εκείνα με σχετικά μεγάλη ποσότητα λίπους , μπορούν να κάνουν στάσεις κατά τη διάρκεια της μετανάστευσης , μόνο για 1-2 ημέρες .
Αν και έχουν χάσει βάρος από την έναρξη του ταξιδιού τους , έχουν αρκετά αποθέματα ενέργειας για να φτάσουν τις περιοχές διαχείμασης .
Υπάρχει φυλετικός ανταγωνισμός εντός του είδους , κατά τη διάρκεια της μετανάστευσης και , τα αρσενικά ως πιο επιθετικά , διεκδικούν και παίρνουν περισσότερη τροφή .
Το ποσοστό θανάτου τους είναι , επομένως , μικρότερο από εκείνο των θηλυκών , τόσο κατά την μετανάστευση προς το νότο , όσο και στους επιδημητικούς πληθυσμούς .
Τυχαίοι , περιπλανώμενοι επισκέπτες έχουν αναφερθεί μεταξύ άλλων από την Ιορδανία και το Μαρόκο .
Στην Ελλάδα , όπως και σε μεγάλο τμήμα της υπόλοιπης Ευρώπης , ο χρυσοβασιλίσκος είναι , τόσο καθιστικό είδος , μένει δηλαδή μόνιμα στη χώρα καθ ’ όλη τη διάρκεια του έτους , όσο και χειμερινός επισκέπτης .
Από την Κρήτη αναφέρεται ως διαβατικό κατά τις μεταναστεύσεις , ενώ από την Κύπρο αναφέρεται ως χεμερινός επισκέπτης .
Ο χρυσοβασιλίσκος αναπαράγεται σε ώριμα πεδινά και ορεινά δάση κωνοφόρων , κυρίως μέχρι τα 3.000 μ. , αν και μερικές φορές φθάνει μέχρι τα 4.800 μ.
Στο Νεπάλ αναπαράγεται μέχρι τα 4.000 μ. , ενώ τον χειμώνα κατεβαίνει στα 2.220-3.050 μ.
Στα « αγαπημένα » του δένδρα συμπεριλαμβάνονται η ερυθρελάτη , ο λάριξ , η δασική πεύκη , η λευκή ελάτη και το βουνόπευκο ( Pinus mugo ) , ενώ σε ανθρωπογενή τοπία τα εισηγμένα κωνοφόρα όπως το έλατο του Ντάγκλας ( Pseudotsuga menziesii ) .
Μεγάλες πυκνότητες αναπαραγομένων ατόμων , μέχρι 591 ζεύγη/ χμ² έχουν καταγραφεί στα δάση ερυθρελάτης στην Ιρλανδία , με τους χρυσοβασιλίσκους να αποτελούν πάνω από το 60 % του συνόλου των εκεί αναπαραγομένων πτηνών .
Τα δάση πλατύφυλλων δένδρων χρησιμοποιούνται , μόνον όταν και κάποια κωνοφόρα υπάρχουν στην περιοχή .
Θέσεις , όπως πάρκα και νεκροταφεία χρησιμοποιούνται μόνο όταν προσφέρουν τα κατάλληλα κωνοφόρα , που δεν είναι αλλού διαθέσιμα .
Το ύψος και η φύση του υποορόφου είναι άνευ σημασίας .
Σε αντίθεση με πιο « εξειδικευμένα » πουλιά , όπως ο δενδροτσοπανάκος ( Sitta europaea ) και ο βουνοδενδροβάτης ( Certhia familiaris ) , τα οποία αναζητούν τροφή σε κορμούς δέντρων , οι χρυσοβασιλίσκοι δεν χρειάζονται μεγάλες δασικές εκτάσεις , και η πυκνότητα του πληθυσμού τους είναι ανεξάρτητη από το μέγεθος του δάσους .
Εκτός περιόδου αναπαραγωγής , το είδος απαντά και σε φυλλοβόλα δέντρα και θάμνους , ερεικώνες και παρόμοιους , πιο ανοικτούς οικοτόπους .
Το υποείδος της Τενερίφης απαντάται στην ορεινή περιοχή που , παλαιότερα , υπήρχαν δένδρα της οικογενείας Lauraceae , αλλά τώρα κυριαρχείται από ρείκια .
Είναι κοινό μόνο στoν εν λόγω οικότοπο , και γίνεται σπάνιο στα πευκοδάση , όπου εμφανίζεται μόνον όταν και τα ρείκια είναι , επίσης , διαθέσιμα .
Στην Ελλάδα , οι κύριοι οικότοποι αναπαραγωγής του χρυσοβασιλίσκου περιλαμβάνουν ελατοδάση και μικτά δάση , ενώ κατά τον χειμώνα απαντά σε φυλλοβόλα και κωνοφόρα δάση , θάμνους και κήπους .
Ο χρυσοβασιλίσκος είναι το μικρότερο σε μέγεθος ευρωπαϊκό πτηνό , « τίτλο » που μοιράζεται με τον συγγενικό πυροβασιλίσκο .
Γενικά , έχει ελαιόχρωμη άνω επιφάνεια σώματος , ενώ η κάτω είναι πιο ανοικτόχρωμη γκρίζα-κιτρινωπή .
Ο κοντός λαιμός του σε συνδυασμό με το σχετικά μεγάλο κεφάλι , τού δίνουν « στρουμπουλό » παρουσιαστικό .
Σε κάθε πτέρυγα διακρίνονται δύο λευκές μπάρες , μία ( 1 ) στο κέντρο και μία στη βάση της .
Κατά τα άλλα , οι πτέρυγες είναι γκριζόμαυρες όπως και τα πηδαλιώδη φτερά της ουράς .
Το ράμφος είναι λεπτό , μυτερό και μαύρο , και στην βάση του έχει το ίδιο πλάτος και ύψος .
Οι ταρσοί και τα πόδια είναι σκούρα σαρκόχρωμα-καφέ .
Το πρόσωπο είναι απλό σε μοτίβο , αλλά οι κατάμαυρες ίριδες τού προσδίδουν έντονη εκφραστικότητα .
Οι οφθαλμοί περιβάλλονται από λευκό δακτύλιο , που έρχεται σε μεγάλη αντίθεση με τα ελαιοπράσινα φτερά του προσώπου .
Η κορυφή του κεφαλιού ( στέμμα ) είναι από τα πιο χαρακτηριστικά μορφολογικά στοιχεία του πτηνού , με την παρουσία ενός λεπτού , μακρόστενου λοφίου που ξεκινάει πάνω από την βάση του ράμφους και καταλήγει στην αρχή του τραχήλου .
Αποτελείται από μικρά φτερά κιτρίνου χρώματος , που οριοθετούνται από μαύρο περιθώριο .
Στο αρσενικό , τα φτερά του λοφίου περιλαμβάνουν και κάποια πορτοκαλί χρώματος στο κέντρο που , όμως , δεν είναι ορατά από απόσταση , οπότε είναι δύσκολο να διακριθούν τα δύο φύλα .
Ωστόσο , όταν το λοφίο είναι ανορθωμένο . το πορτοκαλί χρώμα τού λοφίου τού αρσενικού ξεχωρίζει .
Εκτός από το χρώμα του λοφίου τα φύλα είναι παρόμοια , αν και -σε νέο πτέρωμα- το θηλυκό μπορεί να έχει ελαφρά πιο ανοικτόχρωμη άνω επιφάνεια και πιο γκρίζα κάτω επιφάνεια από το αρσενικό .
Ωστόσο , υπάρχουν κάποια θηλυκά που εμφανίζουν λίγο πορτοκαλί στο κέντρο του λοφίου τους , αλλά αυτό δεν φαίνεται στην παρατήρηση πεδίου .
Τα νεαρά άτομα ξεχωρίζουν από τους ενήλικες διότι στερούνται του χαρακτηριστικού λοφίου και του λευκού οφθαλμικού δακτυλίου , έχουν πιό « θαμπή » άνω επιφάνεια σώματος , ενώ το ράμφος τους είναι ανοικτόχρωμο και όχι μαύρο .
Ωστόσο , ήδη από τον 1ο χειμώνα τα νεαρά άτομα είναι απαράλλακτα με τους ενήλικες , αν και διατηρούν ακόμη τα πτητικά τους φτερά . ( Πηγές : ) Οι χρυσοβασιλίσκοι είναι αποκλειστικά εντομοφάγα πτηνά , τρεφόμενοι με μικρά αρθρόποδα που έχουν σχετικά μαλακό κέλυφος , όπως κολλέμβολα , αφίδες , ημίπτερα και αράχνες .
Τρώνε ακόμη και τα κουκούλια και τα αυγά από αράχνες και έντομα , ενώ περιστασιακά μπορεί να λαμβάνουν γύρη .
Συχνά πιάνουν ιπτάμενα έντομα , ενώ πετούν .
Σπανιότερα , συλλαμβάνουν μεγαλύτερα έντομα , όπως ορθόπτερα και ετερόνευρες νυχτοπεταλούδες .
Παρόλο που , συχνά , βρίσκεται μαζί με τον πυροβασιλίσκο , υπάρχει μια σειρά από παράγοντες που ελαχιστοποιούν τον άμεσο ανταγωνισμό μεταξύ τους , για την τροφή , αφού οι χρυσοβασιλίσκοι προτιμούν λεία μικρότερου μεγέθους .
Τον χειμώνα , τα σμήνη των χρυσοβασιλίσκων καλύπτουν μια δεδομένη απόσταση σε , μόνο , το ένα τρίτο της ταχύτητας των πυροβασιλίσκων , συλλαμβάνοντας τα μικρότερα είδη εντόμων , τα οποία αγνοούνται από τον συγγενή τους .
Παρά το γεγονός ότι και οι δύο βασιλίσκοι τρώνε παγιδευμένα έντομα από ιστούς αράχνης κατά τη φθινοπωρινή μετανάστευση , οι πυροβασιλίσκοι τρώνε επίσης και τις μεγάλες αγριόπες ( orb-web spiders ) που τους έχουν υφάνει .
Οι χρυσοβασιλίσκοι αναζητούν την τροφή τους κρεμάμενοι στην κάτω πλευρά των κλαδιών και των φύλλων , αντίθετα με τους πυροβασιλίσκους που εκμεταλλεύονται κυρίως την άνω επιφάνεια των κλαδιών σε κωνοφόρα και φυλλοβόλα δέντρα .
Λιγότερο συχνά , η αναζήτηση τροφής γίνεται στο έδαφος , στη στρωμνή των φύλλων , συνήθως μαζί με παπαδίτσες .
Πολύ σπάνια , έχουν παρατηρηθεί να « πίνουν » χυμό από σπασμένα κλαδιά σημύδας , μαζί με παπαδίτσες και τσοπανάκους .
Οι διαφορές στην ηθολογική συμπεριφορά των δύο βασιλίσκων διευκολύνεται από λεπτές μορφολογικές διαφορές .
Οι πυροβασιλίσκοι έχουν μεγαλύτερο ράμφος και σμήριγγες , που προστατεύουν τα μάτια τους , οπότε μπορούν να συλλαμβάνουν μεγαλύτερα θηράματα .
Η λιγότερο διχαλωτή ουρά τους , τούς επιτρέπει να αιωρούνται περισσότερο , ενώ κυνηγούν .
Οι πυροβασιλίσκοι έχουν , επίσης , πόδια καλύτερα προσαρμοσμένα για κούρνιασμα και περπάτημα , οπότε αναζητούν συχνότερα την τροφή τους στο έδαφος , ενώ ο πίσω δάκτυλος των χρυσοβασιλίσκων αντανακλά την συνήθειά τους να κινούνται κατακόρυφα στους κορμούς . Έχουν , επίσης , βαθιά αυλάκια στα πέλματα των ποδιών τους , ικανά να τους στηρίζουν στα βραχυκλάδια των κωνοφόρων , ενώ οι πυροβασιλίσκοι έχουν πιο λεία επιφάνεια .
Η πτήση είναι του χρυσοβασιλίσκου είναι αρκετά χαρακτηριστική , αποτελούμενη από μικρούς , συνεχείς πτερυγισμούς με σποραδικές , απότομες αλλαγές κατεύθυνσης .
Γενικά , χαρακτηρίζεται ως αδύναμη και κυματιστή .
Εκτελεί μικρότερες πτήσεις ενώ τρέφεται , μίξη από ζωηρά φτερουγίσματα και αιωρισμούς ( hovering ) .
Ο χρυσοβασιλίσκος είναι υπερκινητικό πτηνό , περνώντας τον περισσότερο χρόνο του μοναχικά , ψηλά στον θόλο των δένδρων .
Κινείται νευρικά μεταξύ των φυλλωμάτων , ενώ , τακτικά ανεβοκατεβαίνει πάνω και κάτω στους κορμούς .
Σπάνια κατεβαίνει στο έδαφος , ενώ είναι πολύ διακριτικός και προσεκτικός στις εμφανίσεις του ( confiding ) .
Εκτός αναπαραγωγικής εποχής , μικρές ομάδες χρυσοβασιλίσκων σχηματίζονται και διατηρούν αποκλειστικές περιοχές σίτισης τον χειμώνα , τις οποίες θα υπερασπιστούν έναντι γειτονικών ομάδων .
Δεδομένου ότι περιφέρονται γύρω από την περιοχή τους , συχνά συναντώνται με χαλαρά σμήνη άλλων πτηνών , όπως είναι οι παπαδίτσες και οι τσιροβάκοι . Όπως συμβαίνει και με άλλα πουλιά , τον χειμώνα τρέφονται ομαδικά καλύπτοντας μεγαλύτερο εύρος υψομέτρων και τύπων βλάστησης από ό , τι όταν είναι μόνα τους .
Αυτό συμβαίνει διότι , τα είδη που τείνουν να τρέφονται κατά κοπάδια , έχουν περίπου διπλάσιο ποσοστό επιτυχίας από τα μοναχικά πουλιά . Όπως πολλά μικρά είδη στρουθιόμορφων , οι χρυσοβασιλίσκοι επιβιώνουν τις πολύ κρύες νύκτες του χειμώνα , μειώνοντας τον μεταβολικό ρυθμό τους και « προκαλώντας » υποθερμία , μέχρι και 10 ° C κάτω από την κανονική θερμοκρασία του σώματός τους , προκειμένου να μειωθεί η κατανάλωση ενέργειας κατά τη διάρκεια της νύχτας .
Ωστόσο , σε σοβαρές συνθήκες παγετού , αυτό μπορεί να αποδειχθεί καταστροφικό διότι , η « οικονομία » στην ενέργεια από την υποθερμία μπορεί να είναι ανεπαρκής για να αντισταθμίσει την ενέργεια που απαιτείται για την αύξηση της θερμοκρασίας του σώματος , πίσω στο φυσιολογικό όριο την αυγή .
Μελέτη που βασίστηκε στην παρατήρηση 5 -επαρκώς τρεφομένων- ατόμων έδειξε ότι διατηρούσαν κανονική θερμοκρασία σώματος κατά τη διάρκεια των κρύων νυκτών , μεταβολίζοντας το λίπος που συσσώρευσαν κατά τη διάρκεια της ημέρας .
Επίσης , ότι χρησιμοποιούσαν πραγματικά στρατηγικές συμπεριφορές θερμορύθμισης , όπως ότι κουρνιάζουν ομαδικά σε πυκνά φυλλώματα ή χιονότρυπες για να επιβιώνουν τις κρύες νύχτες του χειμώνα . Όταν δύο ( 2 ) πουλιά κουρνιάζουν μαζί μειώνουν την απώλεια θερμότητας απο το σώμα τους κατά το 1/4 , ενώ τρία ( 3 ) πουλιά κατά το 1/3 .
Κατά τη διάρκεια μιας παγερής νύχτας του χειμώνα με διάρκεια 18 ώρες , στο βόρειο τμήμα του εύρους κατανομής και , με θερμοκρασίες τόσο χαμηλές όσο -25 ° C , οι χρυσοβασιλίσκοι κουρνιάζοντας μαζί , μπορεί ο καθένας να κάψει λίπος ισοδύναμο με το 20 % του σωματικού βάρους , για να κρατηθούν ζεστοί .
Η φωνή του χρυσοβασιλίσκου είναι από τις χαρακτηριστικότερες που υπάρχουν , διότι είναι εξαιρετικά λεπτή και υψίσυχνη , απόλυτα ταιριαστή με το μικρό του μέγεθος και , αρκετές φορές , είναι δύσκολο να ακουστεί καν .
Διαρκεί 1-4 δευτερόλεπτα , με όλες τις « νότες » στο ίδιο τονικό ύψος .
Μερικές φορές έχει απότομη κατάληξη ή αρθρώνεται πιο γρήγορα .
Διαφέρει από το κάλεσμα του πυροβασιλίσκου , επειδή είναι πιο υψίσυχνο και λιγότερο τραχύ .
Το κελάηδημα του αρσενικού είναι , επίσης , πολύ υψίσυχνο , αδύναμο , δισύλλαβο , επαναλαμβάνεται 5-7 φορές και καταλήγει σε μικρής διάρκειας τερέτισμα .
Συνολικά , διαρκεί 3-4 δευτερόλεπτα και επαναλαμβάνεται 5-7 φορές το λεπτό .
Συχνά αρθρώνεται όταν το αρσενικό αναζητά την τροφή του και μπορεί να ακουστεί τους περισσότερους μήνες του έτους .
Αρκετές φορές ακούγεται , επίσης , ένα πολύ όμορφα διανθισμένο « υποκελάηδημα » ( subsong ) .
Τα αρσενικά αρκετές φορές ανταποκρίνονται σε ηχογραφημένα καλέσματα και τραγούδια του πυροβασιλίσκου , αλλά το αντίστροφο δεν ισχύει , διότι το τραγούδι του χρυσοβασιλίσκου είναι πιο « σύνθετο » .