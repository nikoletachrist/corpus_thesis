Σε κοντινή απόσταση από τη θάλασσα υψώνονται θίνες από άμμο , ανάμεσα στις οποίες πολλές φορές συγκεντρώνεται το νερό της βροχής που αρκεί για να συντηρηθεί η λίγη αραιή βλάστηση .
Περισσότερες βροχές δέχονται τα υψίπεδα Αντράρ και Ταγκάντ , όπου υπάρχουν πολλές οάσεις .
Στη σαχελιανή περιοχή ( σεμάμα ) βρίσκεται το πλέον κατάλληλο μέρος για ανθρώπινη διαβίωση , εξαιτίας της ύπαρξης νερού .
Η περιοχή αυτή περιλαμβάνει το νότιο τμήμα της χώρας και εκεί το έδαφος είναι πιο πεδινό και αμμώδες , ενώ οι θίνες σταθεροποιούνται λόγω της παρουσίας θαμνωδών και ποωδών φυτών .
Γενικά , δεν υπάρχει υδρογραφικό δίκτυο στη Μαυριτανία , με εξαίρεση τον ποταμό Σενεγάλη και τη μοναδική λιμναία λεκάνη της Ρκιζ .
Αναφορικά με το κλίμα , η χώρα επηρεάζεται από την εναλλαγή των υψηλών και χαμηλών πιέσεων στη Σαχάρα .
Ωστόσο , οι βαρομετρικές διακυμάνσεις είναι πολύ μικρές και οι συνθήκες του κλίματος δεν παρουσιάζουν σημαντική μεταβολή κατά τη διάρκεια του χρόνου .
Το χειμώνα φυσούν οι χαρματάν και οι αληγείς άνεμοι , οπότε είναι εποχή ξηρασίας , ενώ το καλοκαίρι χαρακτηρίζεται από την παρουσία ισημερινών ανέμων .
Η θερμοκρασία μπορεί να φθάσει σε πολλές περιοχές τους 37,8 βαθμούς Κελσίου .
Οι βροχές δεν ξεπερνούν τα 250 χιλιοστά όλο το χρόνο .
Στο εσωτερικό οι βροχές είναι λίγες ή και καθόλου , ενώ στον ακραίο Νότο ( σεμάμα ) υπάρχουν τροπικές βροχές , με αποτέλεσμα να εναλλάσσονται δύο εποχές : η υγρή ( χορεέφ ) από τον Ιούνιο ως το Σεπτέμβριο και η ξηρή από το Δεκέμβριο ως το Μάρτιο .
Η βλάστηση είναι πολύ αραιά και η χώρα έχει τη φτωχότερη χλωρίδα στην αφρικανική ήπειρο , με ελάχιστα ακανθώδη και σαρκώδη φυτά να φυτρώνουν στο εσωτερικό .
Υπάρχουν επίσης αραιοί θάμνοι σε περιοχές που βρέχει κάπως περισσότερο .
Στο Σάχελ ( Νότος ) η βλάστηση σταδιακά πολλαπλασιάζεται και υπάρχουν θάμνοι και έπειτα σαβάνες με μπαομπάμπ , φοίνικες και ακακίες .
Ελάχιστα είναι τα υπάρχοντα στοιχεία αναφορικά με την προέλευση του πληθυσμού της χώρας .
Είναι δύσκολο να συνδεθεί η ονομασία της χώρας με συγκεκριμένη προέλευση , καθώς από την Κλασική Εποχή με το όνομα Μαυριτανοί καλούνταν όλοι οι λαοί της βορειοανατολικής Αφρικής και της Σαχάρας .
Στην παράλια περιοχή και στη σεμάμα κατοικούσαν μαύροι πληθυσμοί ήδη από το 10ο αιώνα μ.Χ .
Σε ό , τι αφορά τις εθνοτικές ομάδες , οι περισσότερες προέρχονται από τους Άραβες και τους Βερβέρους .
Αρκετές από τις εθνοτικές ομάδες ζουν νομαδικά , όπως οι Ουλέντ-Ντελίμ και οι Ρεγκεμπάτ .
Στη βόρεια περιοχή του Σάχελ συναντώνται οι Μπράκνα και οι Τράρτσα .
Η περιοχή του ακραίου Νότου κατοικείται σήμερα από εθνοτικές ομάδες μαύρων , όπως Ουολόφ , Τεκρούρ , Σαρακολέ και από τους Φουλανί ( Φούλμπε ) .
Η πλειονότητα των κατοίκων της χώρας ( 40 % ) είναι μιγάδες , οι οποίοι προήλθαν από επιμειξίες των Μαυριτανών με τους μαύρους Αφρικανούς .
Οι μαύροι Αφρικανοί υπολογίζονται στο 30 % του συνολικού πληθυσμού της Μαυριτανίας , ίδιο ποσοστό με τους Μαυριτανούς που είναι αραβικής και βερβερικής καταγωγής .
Το προσδόκιμο ζωής στο σύνολο του πληθυσμού , σύμφωνα με εκτιμήσεις του 2019 του Παγκόσμιου Οργανισμού Υγείας ήταν 68,4 χρόνια ( 68,1 χρόνια οι άνδρες και 68,7 οι γυναίκες ) .
Οι περισσότεροι κάτοικοι ζουν στο Νότο , γύρω από τον ποταμό Σενεγάλη .
Η αραβική γλώσσα είναι επίσημη στο κράτος , ενώ ομιλείται ευρέως και η γαλλική , όπως επίσης και γλωσσικά ιδιώματα των Βερβέρων και των μαύρων ( ουολόφ , πουλάρ και σονίνκε ) .
Τα τελευταία είναι επίσης αναγνωρισμένα από το επίσημο Κράτος .
Ο ισλαμισμός ορίζεται από το Σύνταγμα ως επίσημη θρησκεία του Κράτους .
Ωστόσο , η ανεξιθρησκία είναι σεβαστή στη χώρα .
Το Ισλάμ άρχισε να διαδίδεται στο κράτος από τα τέλη του 10ου αιώνα .
Σχεδόν το 100 % του πληθυσμού ασπάζεται τη μουσουλμανική θρησκεία μαλικιτικού τύπου .
Γενικά , η κυρίαρχη θρησκεία θεωρείται παράγοντας για την ενοποίηση των εθνοτικών ομάδων . Όπως είναι φυσικό , ο πληθυσμός συγκεντρώνεται στα νότια της χώρας και στις οάσεις . Έτσι , στην όαση Τσινγκουέτι αναπτύσσονται εμπορικές δραστηριότητες .
Το 62 % του συνολικού πληθυσμού ζει στις πόλεις .
Διαστάσεις και δομή πόλης έχει αποκτήσει μόνο η πρωτεύουσα Νουακσότ .
Στην περιοχή της Σαχάρας βρίσκονται αστικά κέντρα , με ανεπτυγμένες συγκοινωνίες .
Στο βορρά τα μόνα σημεία όπου συγκεντρώνονται κάποιοι πληθυσμοί είναι η παράκτια Νουαντιμπού-Κανσάντο και η Φ ’ Ντέρικ Ζουεράτε στο εσωτερικό της χώρας .
Τα αστικά αυτά κέντρα είναι τα μόνα που συνδέονται σιδηροδρομικώς και σχετίζονται με τον ορυκτό σίδηρο ( μεταλλεία , εξαγωγές ) και την οικονομία της χώρας .
Η Καέντι στα νοτιοδυτικά , που βρίσκεται στα σύνορα με τη Σενεγάλη , και το λιμάνι Νουαντιμπού στα δυτικά είναι επίσης κύριες πόλεις , εκτός από την πρωτεύουσα .
Το πολίτευμα του κράτους είναι το Ημιπροεδρικό σύστημα .
Ο Μοχάμεντ Ουλντ Αμπντέλ Αζίζ κατέλαβε την εξουσία με στρατιωτικό πραξικόπημα το 2008 .
Καθώς ισχύει το Σύνταγμα του 1991 , Αρχηγός Κράτους είναι ο Πρόεδρος της Δημοκρατίας , ο οποίος εκλέγεται από το λαό με πενταετή θητεία .
Η νομοθετική εξουσία ασκείται από το Κοινοβούλιο , το οποίο αποτελείται από την 81μελή Βουλή , τα μέλη της οποίας εκλέγονται κάθε πενταετία με καθολική ψηφοφορία , και από τη Γερουσία , με 56 μέλη , τα οποία εκλέγονται από δημοτικούς άρχοντες για 6ετή θητεία .
Η Γερουσία ανανεώνεται τμηματικά κάθε δύο έτη .
Δικαίωμα ψήφου έχουν όσες και όσοι είναι ηλικίας 18 ετών και άνω .
Αρχηγός Κράτους μέχρι το 2007 ήταν ο Ελί Ουλντ Μοχάμεντ Βαλ που είχε καταλάβει την εξουσία με πραξικόπημα .
Από τις 19 Απριλίου του 2007 μέχρι την ανατροπή του σε πραξικόπημα το 2008 ήταν πρόεδρος ο Σίντι Ουλντ Σεΐχ Αμπνταλαχί που κέρδισε τις εκλογές του Μαρτίου του 2007 .
Στις 6 Αυγούστου του 2008 εκδηλώθηκε στρατιωτικό πραξικόπημα και την εξουσία κατέλαβε χούντα , με επικεφαλής το Στρατηγό Μοχάμεντ Ουλντ Αμπντέλ Αζίζ , ο οποίος τέθηκε επικεφαλής Συμβουλίου του Κράτους .
Στις 15 Απριλίου του 2009 ο Αμπντέλ Αζίζ παραιτήθηκε για να λάβει μέρος στις προεδρικές εκλογές και ο πρόεδρος της Γερουσίας , Μπα Μαμαντού Μπαρέ έγινε προσωρινός αρχηγός κράτους .
Στις 4 Ιουνίου του 2009 συμφωνήθηκε ανάμεσα στους στρατιωτικούς και στην αντιπολίτευση να μεταφερθούν οι εκλογές από τον Ιούνιο για τον Ιούλιο και να σταματήσει την εκστρατεία του ο Μοχάμεντ Ουλντ Αμπντέλ Αζίζ .
Επίσης , με βάση την ίδια συμφωνία ο ανατραπείς πρόεδρος Αμπνταλαχί διόρισε νέο υπουργικό συμβούλιο με πρωθυπουργό ξανά τον Λαγκντάφ .
Την ίδια ημέρα η στρατιωτική χούντα μετονομάστηκε από Ανώτατο Συμβούλιο του Κράτους σε Ανώτερο Συμβούλιο για την Εθνική Άμυνα και στις 27 Ιουνίου ο Αμπνταλαχί παραιτήθηκε και επίσημα .
Ο προσωρινός πρόεδρος , Μπα Μαμαντού Μπαρέ , παρέμεινε ως την ορκωμοσία του νικητή των προεδρικών εκλογών , οι οποίες έγιναν στις 18 Ιουλίου .
Ο Μοχάμετ Ουλντ Αμπντέλ Αζίζ ορκίστηκε πρόεδρος στις 5 Αυγούστου του 2009 .
Η χώρα χωρίζεται σε 12 περιοχές ( régions ) και έναν νομό πρωτεύουσας , οι οποίες με τη σειρά τους υποδιαιρούνται σε 44 διαμερίσματα ( départements ) .
Οι περιοχές μαζί με τις πρωτεύουσές τους είναι : Η αλιεία και η εκμετάλλευση των κοιτασμάτων σιδήρου αποτελούν τους σημαντικότερους τομείς της μαυριτανικής οικονομίας .
Το 1993 η κυβέρνηση άρχισε να εφαρμόζει πρόγραμμα φιλελευθεροποίησης της οικονομίας .
Στην περιοχή του Σάχελ καλλιεργούνται σιτηρά , καλαμπόκι , πατάτες , ρύζι και φοίνικες .
Εξάγεται κυρίως αραβικό κόμμι .
Η γεωργία πλήττεται από τις συχνές ξηρασίες .
Η κτηνοτροφία ασκείται από τους νομάδες και βασίζεται κυρίως στην εκτροφή καμηλών , βοοειδών , αιγών και άλλων ζώων .
Ο βιομηχανικός τομέας είναι σχεδόν ανύπαρκτος και περιορίζεται στη βιομηχανία μεταλλευμάτων και σε μεταποιητικές μονάδες αγροτικών προϊόντων .
Η χώρα στηρίζει την οικονομία της στον ορυκτό πλούτο .
Μάλιστα , έχει τα μεγαλύτερα αποθέματα γύψου στον κόσμο .
Το μεγαλύτερο μέρος των εξαγωγών εξασφαλίζουν ο σίδηρος , ο χαλκός και ο χρυσός .
Η ανεργία παρουσιάζει υψηλά ποσοστά ( 20 % το 2004 ) και η μέση ετήσια κατά κεφαλήν αγοραστική δύναμη υπολογίστηκε το 2005 στα 2.200 δολάρια ΗΠΑ .
Νομισματική μονάδα στη χώρα είναι η Ουγκίγια .
Το 2004 και το 2008 σμήνη ακρίδων απείλησαν τις καλλιέργειες στη χώρα ..
Το οδικό και σιδηροδρομικό δίκτυο της Μαυριτανίας είναι ελλιπές .
Η σημαντική πλωτή αρτηρία του ποταμού Σενεγάλη βρίσκεται στο περιθώριο των νοτίων συνόρων του κράτους .
Με συνολικό μήκος 717 χλμ . ( 2005 ) , το σιδηροδρομικό δίκτυο ενώνει το λιμάνι Νουαντιμπού με τα κοιτάσματα του Φ ’ Ντέρικ Ζουεράτε .
Πολύ λίγοι είναι οι ασφαλτοστρωμένοι δρόμοι .
Το συνολικό οδικό δίκτυο καλύπτει 7.660 χλμ . ( το 1999 ) .
Η οδήγηση γίνεται στα δεξιά .
Τα δύο μεγαλύτερα αεροδρόμια ( επί συνόλου 25 ) βρίσκονται στην πρωτεύουσα Νουακσότ ( διεθνές ) και στη Νουαντιμπού , όπου βρίσκονται και τα μεγαλύτερα λιμάνια .
Ο εθνικός αερομεταφορέας είναι η Air Mauritanie .
Ανάμεσα στα εδάφη της νοτιοανατολικής Μαυριτανίας και στη Βόρεια Αφρική κατοικούσαν ήδη πληθυσμοί Βερβέρων .
Τον 8ο αιώνα τα πρώτα εδάφη ανήκαν στο βασίλειο της Γκάνα .
Την ίδια περίοδο εξαπλώθηκαν οι Άραβες και εξισλαμισμένοι νομάδες ( Ζενάγκα ) κατέκτησαν τον 11ο αιώνα τα εδάφη της Μαυριτανίας .
Ευρωπαίοι ξεκίνησαν με τους Πορτογάλους το 15ο αιώνα να αποικίσουν την περιοχή .
Αργότερα , οι Ζενάγκα υποτάχθηκαν στους Άραβες το 16ο αιώνα .
Το 19ο αιώνα Άγγλοι και Γάλλοι διείσδυσαν στο εσωτερικό της χώρας και στις αρχές του 20ού αιώνα επικράτησαν οι δεύτεροι .
Το 1903 η Μαυριτανία κηρύχθηκε γαλλικό προτεκτοράτο και το 1920 αποικία .
Το 1958 διενεργήθηκε δημοψήφισμα και η χώρα έγινε αυτόνομη δημοκρατία στα πλαίσια της Γαλλικής Κοινότητας , με δική της κυβέρνηση και δικό της Σύνταγμα .
Το κράτος απέκτησε την πλήρη ανεξαρτησία του στις 28 Νοεμβρίου του 1960 και πρώτος πρόεδρος ορκίστηκε ο Μοκτάρ Ουλντ Ντάντα , ο οποίος αργότερα εγκαθίδρυσε μονοκομματικό καθεστώς .
Επί της ηγεσίας του , η χώρα κατέλαβε το νότιο τμήμα της Δυτικής Σαχάρας .
Το 1979 , όμως , έναν χρόνο μετά την ανατροπή του Ντάντα σε πραξικόπημα , η νέα κυβέρνηση αποσύρθηκε από τις διεκδικήσεις της στη Δυτική Σαχάρα , λόγω των επιδρομών από τους αντάρτες Πολισάριο .
Στη στρατιωτική κυβέρνηση επικράτησε ο πρωθυπουργός Μοχάμεντ Χούνα Ουλντ Χαϊντάλα , αναλαμβάνοντας όλες τις εξουσίες και φυλακίζοντας τον Μουσταφά Ουλντ Σαλέκ , ο οποίος είχε ηγηθεί του πραξικοπήματος του 1978 .
Το 1984 έπειτα από ταραχές , για τις οποίες θεωρήθηκε υπεύθυνη η Λιβύη , ο Χαϊντάλα ανατράπηκε με άλλο πραξικόπημα και την εξουσία κατέλαβε ο Αντισυνταγματάρχης Μααούγια Ουλντ Σιντ Αχμέντ Τάγια .
Το νέο καθεστώς προχώρησε σε οικονομικές μεταρρυθμίσεις και στη δεκαετία του ‘ 80 αντιμετώπισε διένεξη με τη Σενεγάλη για τα δικαιώματα βοσκής στη συνοριακή περιοχή μεταξύ των δύο χωρών , με επιθέσεις ( 1989 ) εναντίον Μαυριτανών που ζούσαν στη Σενεγάλη και αντίστροφα .
Στις αρχές του 1991 η κυβέρνηση Τάγια απελευθέρωσε πολιτικούς κρατουμένους και εγκρίθηκε νέο Σύνταγμα .
Στις προεδρικές εκλογές του 1992 εξελέγη ο Τάγια και η Αντιπολίτευση κατήγγειλε νοθεία .
Το κόμμα του Τάγια ( Δημοκρατικό και Κοινωνικό Ρεπουμπλικανικό Κόμμα ) κέρδισε και όλες τις βουλευτικές εκλογές ως το 2003 .
Τη δεκαετία του 1990 η κυβέρνηση αντιμετώπισε προβλήματα από την αυξανόμενη δράση των φανατικών ισλαμιστών , ενώ το 1995 επιβλήθηκε κατάσταση εκτάκτου ανάγκης σε ολόκληρη τη χώρα εξαιτίας λαϊκών διαμαρτυριών .
Στον εξωτερικό τομέα , η χώρα αντιμετώπισε προβλήματα με διαφωνίες περί νομισματικών θεμάτων , με κορύφωση την αποχώρησή της από την Οικονομική Κοινότητα των Χωρών της Δυτικής Αφρικής ( ECOWAS ) το 1999 .
Το 2005 , έπειτα από νέο πραξικόπημα των στρατιωτικών , που είχε αποτέλεσμα την ανατροπή του Τάγια , ανεστάλη η συμμετοχή της Μαυριτανίας στην Αφρικανική Ένωση .
Το νέο καθεστώς διεξήγαγε εκλογές ( 2007 ) και πρόεδρος εξελέγη δημοκρατικά ο Αμπνταλαχί .
Ο τελευταίος κυβέρνησε μέχρι την ανατροπή του σε ένα ακόμα αναίμακτο πραξικόπημα , τον Αύγουστο του 2008 .
Νωρίς το πρωί της 6ης Αυγούστου του 2008 ο πρόεδρος Αμπνταλαχί αντικατέστησε ανώτερους αξιωματικούς του στρατού .
Στις 9:20 π.μ . συνελήφθη στην οικία του από μέλη της Προεδρικής Φρουράς ( BASEP ) , στη διάρκεια αναίμακτου πραξικοπήματος .
Στην επίσημη ανακοίνωση αναφέρθηκε ότι ο πρόεδρος , ο πρωθυπουργός Γιαχία Ουλντ Αχμέτ Βαγκέφ και ο υπουργός Εσωτερικών είχαν συλληφθεί από στασιαστές αξιωματικούς του στρατού , άγνωστους στρατιώτες και ομάδα στρατηγών και είχαν τεθεί σε κατ ' οίκον περιορισμό στο προεδρικό μέγαρο στη Νουακσότ .
Η κόρη του Αμπνταλαχί ανέφερε ότι άνδρες της προεδρικής φρουράς είχαν συλλάβει τον πατέρα της .
Οι πραξικοπηματίες ήταν αξιωματικοί του στρατού , μεταξύ των οποίων ο στρατηγός Μοχάμαντ Ουλντ Αμπντέλ Αζίζ ..
Ο βουλευτής Μοχάμεντ αλ Μουκτάρ ισχυρίστηκε ότι το πραξικόπημα είχε μεγάλη υποστήριξη από το λαό , καθώς ο Αμπνταλαχί ήταν επικεφαλής ενός « απολυταρχικού καθεστώτος. » Η χούντα ανακοίνωσε αργότερα τη διενέργεια προεδρικών εκλογών σε δύο μήνες και τη διατήρηση των κοινοβουλευτικών θεσμών ( Βουλής και Γερουσίας ) .
Η χούντα απελευθέρωσε στις 11 Αυγούστου τον πρωθυπουργό και άλλους τρεις υψηλόβαθμους αξιωματούχους .
Ωστόσο , ο πρόεδρος Αμπνταλαχί παρέμεινε σε κατ ' οίκον περιορισμό μέχρι το Δεκέμβριο του 2008 .
Ο πολιτισμός της χώρας χαρακτηρίζεται από το Ισλάμ .
Η απομονωμένη θέση της δεν επέτρεψε επιρροές από τους αποικιοκράτες και πολλές επαφές με το εξωτερικό . Έτσι , διασώζονται μόνο ερείπια και εγκαταστάσεις από τις παλιές πόλεις που είχαν δημιουργηθεί στην καρδιά της Σαχάρας .
Τα κσουρ ( σημαίνει πόλεις των καραβανιών ) δημιουργήθηκαν μεταξύ του 8ου και του 14ου αιώνα ως ενδιάμεσοι σταθμοί στο δρόμο των καραβανιών ανάμεσα στο Μαρόκο και στα αφρικανικά βασίλεια . Ήκμασαν ως εμπορικά κέντρα αλλά ερήμωσαν αργότερα .
Οι πόλεις αυτές ( Ουαντάνε , Τσινγκουέτι , Ουαλάτα και Τιχίτ ) αποτελούν ζωντανή μαρτυρία για τον παραδοσιακό τρόπο ζωής που κυριαρχούσε στη δυτική Σαχάρα . Έτσι , συμπεριλήφθηκαν στον κατάλογο με τα Μνημεία Παγκόσμιας Κληρονομιάς της UNESCO το 1996 .
Αξιόλογη είναι επίσης η μουσική παράδοση στη χώρα , η οποία χαρακτηρίζεται από κοινωνικές διαβαθμίσεις .
Τα παραδοσιακά μουσικά όργανα είναι έγχορδα και κρουστά , ενώ οι γυναίκες παίζουν διαφορετικά μουσικά όργανα από τους άνδρες .
Κατά παράδοση στη Μαυριτανία υπάρχουν και τρεις διαφορετικοί τρόποι παιξίματος : ο λευκός τρόπος , ο μαύρος και ο μιγαδικός , που απηχούν τις τρεις βασικές εθνοτικές ομάδες .
Οι φυσιολάτρες επισκέπτες μπορούν να επισκεφθούν το Εθνικό Πάρκο Μπανκ ντ ’ Αργκίν , το οποίο αποτελεί από το 1989 Μνημείο Παγκόσμιας Κληρονομιάς της UNESCO .
Ανάμεσα στα άλλα , το εν λόγω πάρκο φιλοξενεί τη μεγαλύτερη αποικία αναπαραγωγής θαλάσσιων πουλιών στη Δυτική Αφρική .