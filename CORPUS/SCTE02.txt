Μολονότι ήταν τόσο υψηλής ισχύος , ο κορυφαίος κινητήρας Βάνκελ των 1.5 λίτρων ήταν πιο μικρός σε όγκο ( κυβισμό ) από τους συμβατικούς 4-κύλινδρους και γι ' αυτό οι μηχανικοί της εταιρείας διαμόρφωσαν τότε το διαμέρισμα του κινητήρα του CX για να φιλοξενήσει τις διαστάσεις των κλασικών 4-κύλινδρων κινητήρων , πλην όμως όχι μεγαλύτερες - μια απόφαση που έπαιξε καθοριστικό ρόλο στην ιστορία του μοντέλου και όλης της εταιρείας ...
Ακριβώς την πιο « λάθος » χρονική στιγμή που μπορούσε να τύχει , όταν είχε σχεδόν ολοκληρωθεί η εξέλιξη του CX , χτύπησε η πρώτη πετρελαϊκή κρίση τον Οκτώβριο του 1973 , καταφέρνοντας ένα μοιραίο πλήγμα στα σχέδια της Citroën και φτάνοντάς την στο χείλος του γκρεμού .
Ο κινητήρας Βάνκελ , του οποίου το κυριότερο μειονέκτημα είναι παραδοσιακά η πολύ υψηλή κατανάλωσή του , βρέθηκε ξαφνικά εκτός τόπου και χρόνου σε έναν κόσμο που κυριολεκτικά αγωνιζόταν να εξοικονομήσει και την τελευταία σταγόνα καυσίμου .
Πρακτικώς εξέπεσε εν ριπή οφθαλμού σε έναν άκρως αναχρονιστικό κινητήρα , αν συνυπολογιστεί ότι η τιμή της βενζίνης αυξήθηκε πάνω από 30 % μέσα σε έναν χρόνο και ότι όλα τα όρια ταχύτητας διεθνώς μειώθηκαν , για λόγους οικονομίας καυσίμων .
Μάλιστα ακόμα και το μικρότερου κυβισμού Citroën GS birotor του 1973 , απεδείχθη μια εμπορική καταστροφή και τελικώς διακόπηκε , με μόλις 847 πωλήσεις στους 18 μήνες που κυκλοφόρησε στην αγορά .
Τελικώς , η Citroën έβαλε στο συρτάρι τον κινητήρα Βάνκελ μόλις λίγους μόλις μήνες πριν από την παρουσίαση του CX , που είχε πλέον προγραμματιστεί για το καλοκαίρι του 1974 .
Μια άλλη ολέθρια συνέπεια αυτού του γεγονότος , ήταν ότι επειδή το απρόβλεπτο χτύπησε τη Citroën μόλις λίγο πριν την ολοκλήρωση του πρότζεκτ εξέλιξης , ήταν κατασκευαστικώς πολύ αργά για να καταφέρει να ενσωματώσει στο αυτοκίνητο τον V6 κινητήρα 2.7 λίτρων του Citroën SM , ισχύος 170 ίππων , ως αντικατάσταση του Βάνκελ 1.5 λίτρων , που κατά σύμπτωση απέδιδε επίσης 170 hp .
Αυτό συνέβη διότι οι κινητήρες Βάνκελ είναι πολύ μικρότερου κυβισμού από τους συμβατικούς 4-κύλινδρους αντίστοιχης ισχύος και γι ' αυτό οι μηχανικοί της εταιρείας είχαν ήδη διαμορφώσει το διαμέρισμα του κινητήρα του CX για να φιλοξενήσει μόνο τις διαστάσεις των κλασικών 4-κύλινδρων κινητήρων .
Παρά τις σχετικές δοκιμές που έγιναν τότε , σύντομα διαπιστώθηκε ότι δεν μπορούσε πλέον να αλλάξει η δομή στο μπροστινό μέρος του αμαξώματος .
Ως αποτέλεσμα , αναγκάστηκε να τοποθετήσει μόνο 4-κύλινδρους κινητήρες και δεν κατάφερε πότε μελλοντικώς να προσαρμόσει 6-κύλινδρα ή έστω 5-κύλινδρα μηχανικά σύνολα στο CX - μια παράμετρος που , μεταγενέστερα , της στοίχισε πολύ ακριβά απέναντι στον γερμανικό ανταγωνισμό και στο κύρος της ως η « εναλλακτική αντι-Mercedes » .
Εν τω μεταξύ , το τσεκούρι έπεσε : αναίμακτη μετά τις βαριές οικονομικές απώλειες , λόγω του μεγάλων χρηματικών ποσών που ξοδεύτηκαν στο πρότζεκτ Βάνκελ χωρίς κανένα τελικώς αντίκρισμα , η Citroën αναγκάστηκε να κηρύξει πτώχευση και σύντομα , το 1976 , εξαγοράστηκε από την Peugeot .
Τελικώς , το Citroën CX παρουσιάστηκε επίσημα στις 28 Αυγούστου 1974 , ως ο αντικαταστάτης του θρυλικού Citroën DS , και ήταν τότε από τα αυτοκίνητα με την καλύτερη αεροδυναμική , καθώς είχε αεροδυναμικό συντελεστή Cd μόλις 0,36 - νούμερο εντυπωσιακό για την εποχή του .
Αυτό μάλιστα του προσέδωσε και το όνομά του , καθώς το ακρωνύμιο CX που υιοθετήθηκε για το μοντέλο , ήταν σκόπιμη αναφορά στον κορυφαίο αεροδυναμικό συντελεστή του αυτοκινήτου , διότι με τα γράμματα Cx συμβολίζεται στα γαλλικά ο γνωστός ως συντελεστής Cd στα αγγλικά .
Το αμάξωμα του CX ήταν και πάλι σφηνοειδές καμπυλωτό με ομαλές κλίσεις , στο πρότυπο του DS και του μικρότερου Citroën GS , ενώ στα πλαίσια της βελτίωσης της αεροδυναμικής έφερε έναν μεγάλο μπροστινό υαλοκαθαριστήρα , αντί για δύο .
Για την ιστορία , η ιδέα του ενός μπροστινού υαλοκαθαριστήρα υιοθετήθηκε και στα Citroën Visa , Citroën BX , Citroën Axel , Citroën AX και Citroën ZX ( ο διάδοχος του CX ωστόσο , το Citroën XM , είχε δύο υαλοκαθαριστήρες ) .
Μολονότι θεωρήθηκε ως λιγότερο εντυπωσιακό σε σύγκριση με το πώς έδειχνε ο προκάτοχος Citroën DS όταν είχε παρουσιαστεί το 1955 , ωστόσο απέσπασε και πάλι εγκωμιαστικά σχόλια για την αντισυμβατική του εξωτερική και εσωτερική αισθητική , καθώς και για το καινοτόμο τεχνολογικό του υπόβαθρο .
Το εξωτερικό ντιζάιν του CX είχε διαμορφωθεί από τον Robert Opron , που είχε αντικαταστήσει τον σχεδιαστή του DS , Flaminio Bertoni , μετά τον ξαφνικό θάνατο του Bertoni τον Φεβρουάριο του 1964 , ως ο νέος επικεφαλής του σχεδιαστικού τμήματος της Citroën .
Το σαλόνι και το εντυπωσιακό ταμπλό του CX είχαν σχεδιαστεί από τον συνεργάτη του Opron , τον Michel Harmand , και ειδικά το ταμπλό και ο πίνακας οργάνων θύμιζαν διαστημόπλοιο από ταινία επιστημονικής φαντασίας της τότε δεκαετίας .
Τον Ιανουάριο του 1975 , το CX κέρδισε τον τίτλο του Ευρωπαϊκού Αυτοκινήτου της Χρονιάς για το 1975 .
Τον Φεβρουάριο , επίσης , κέρδισε το βραβείο Prix de la sécurité ( Βραβείο ασφαλείας ) , ως το τότε κορυφαίο σε ενεργητική και παθητική ασφάλεια μοντέλο , και τον Μάρτιο στο Σαλόνι Αυτοκινήτου της Γενεύης το βραβείο Style Auto Award , για την εντυπωσιακή του σχεδίαση .
Εκτός από αυτά , ψηφίστηκε Αυτοκίνητο της Χρονιάς και σε αρκετά επιμέρους κράτη .
Μέσα στο 1975 , εμφανίστηκε και δεξιοτίμονη εκδοχή του .
Από το πρώτο ακόμα έτος κυκλοφορίας του , το CX σημείωσε μεγάλη εμπορική επιτυχία , με αποκορύφωμα το έτος 1978 , που η παραγωγή του ξεπέρασε τα 132.000 αντίτυπα .
Ωστόσο , όπως προαναφέρθηκε , η τότε οικονομική καταστροφή της εταιρείας λόγω του μεγάλων χρηματικών ποσών που ξοδεύτηκαν στο πρότζεκτ Βάνκελ χωρίς κανένα τελικώς αντίκρισμα , ήταν τέτοια που οι υψηλές πωλήσεις του CX , όπως και των άλλων εξαιρετικά δημοφιλών μοντέλων της φίρμας την τότε εποχή , δηλαδή των 2CV , Dyane , Ami και GS , δεν κατάφεραν να βγάλουν τη Citroën από το παθητικό και τελικώς το Μάιο του 1976 η εταιρεία πωλήθηκε στην Peugeot .
Σε όλες τις εκδόσεις του CX ήταν στάνταρ η κλασική υδροπνευματική ανάρτηση της Citroën , η οποία και εντυπωσίασε ιδιαίτερα με την οδική συμπεριφορά της και την άνεσή της , σε βαθμό που είχε περιγραφεί από τον Τύπο και το κοινό της εποχής ως « μαγικό χαλί » .
Μια άλλη καινοτομία ήταν το γεγονός ότι το μπροστινό μέρος του σασί βασιζόταν σε ένα ξεχωριστό υποπλαίσιο γύρω από τον μπροστινό άξονα , το οποίο συνδεόταν με το πλαίσιο μέσω ελαστικών συνδέσμων , μια διάταξη που μείωνε τους κραδασμούς υψηλής συχνότητας και αύξανε την οδηγική άνεση .
Το ίδιο αυτό ειδικό υποπλαίσιο , εμπόδιζε την είσοδο του συγκροτήματος του κινητήρα στο διαμέρισμα των επιβατών σε τυχόν μετωπική πρόσκρουση , μια μοναδική τότε καινοτομία σε παγκόσμια κλίμακα .
Παράλληλα , σε αντίθεση με τη διαμήκη τοποθέτηση των κινητήρων στους προκατόχους Traction Avant και DS , οι κινητήρες του CX είχαν εγκάρσια τοποθέτηση ( παράλληλα με τον μπροστινό άξονα και με τα καθίσματα ) για την καλύτερη ασφάλεια των κάτω άκρων στους μπροστινούς επιβάτες , καθώς σε μετωπική πρόσκρουση ένας κινητήρας με διαμήκη τοποθέτηση δημιουργεί σοβαρότερο κίνδυνο με τη βίαιη μετακίνησή του προς τα πίσω .
Ταυτόχρονα , η εγκάρσια τοποθέτηση των κινητήρων είχε ως αποτέλεσμα την εξοικονόμηση χώρου στο μπροστινό μέρος και η στάνταρ εκδοχή αμαξώματος του CX ήταν 20 εκατοστά κοντύτερη από το DS .
Επίσης , με την τοποθέτηση αυτή το CX είχε πολύ χαμηλότερα επίπεδα θορύβου στο σαλόνι από το DS και ευκολότερη πρόσβαση σε πολλά εξαρτήματα του κινητήρα κατά τη διάρκεια των τεχνικών ελέγχων .
Μαζί με αυτά , το CX είχε και μια ιδιαίτερα ανθεκτική καμπίνα , γνωστή ως « κλωβός ασφαλείας » , σε συνδυασμό και με τη « ζώνη ελεγχόμενης παραμόρφωσης » στο εμπρόσθιο μέρος του οχήματος - δηλαδή ότι οι επιβάτες προστατεύονται από ένα εξαιρετικά ανθεκτικό πλαίσιο και ότι η ενέργεια της σύγκρουσης απορροφάται μέσω της καταστροφής μόνο του εμπρόσθιου τμήματος του αυτοκινήτου και όχι και της καμπίνας επιβατών .
Σημαντικό ήταν και το γεγονός ότι εξ αρχής έφερε στάνταρ ζώνες ασφαλείας στα μπροστινά καθίσματα , ενώ σύντομα τις καθιέρωσε και στα πίσω καθίσματα - ενδεικτικώς , στη Γαλλία αυτό συνέβη τον Ιούλιο του 1978 .
Επιπρόσθετα , από το λανσάρισμα είχε στάνταρ προσκέφαλα στα μπροστινά καθίσματα και έξτρα στα πίσω , με τα πίσω σύντομα να γίνονται στάνταρ σε όλα τα κράτη . Όλα τα CX επίσης , έφεραν το κλασικό τιμόνι της Citroën με την μία ακτίνα , σε συνδυασμό και με ειδικά σχεδιασμένη κολώνα τιμονιού .
Για την ακρίβεια , και τα τρία ( στεφάνη , ακτίνα και εσωτερική κολώνα τιμονιού ) είχαν σχεδιαστεί να καταρρέεουν σε πρόσκρουση , ώστε να μην τραυματίζεται ο οδηγός από το τιμόνι .
Τα στοιχεία αυτά είχαν εισαχθεί για πρώτη φορά στον προκάτοχο DS , ήδη από το λανσάρισμά του , εν έτει 1955 .
Επιπλέον , όλες οι εκδόσεις του CX ήταν εξοπλισμένες με 4 δισκόφρενα , κάτι πολύ σπάνιο για την εποχή του .
Τα μπροστινά δισκόφρενα ήταν αεριζόμενα .
Το σαλόνι του επίσης εντυπωσίασε , καθώς έφερε ένα ταμπλό αντισυμβατικής σχεδίασης και έναν πρωτότυπο πίνακα οργάνων με τα λεγόμενα « κίτρινα μάτια » , αντί για ταχύμετρο και στροφόμετρο , ενώ και τα άλλα όργανα είχαν μία σχετικά παρόμοια αισθητική .
Το σύστημα αυτό αποτελείτο από εσωτερικούς κυλίνδρους που ανέγραφαν όλες τις πιθανές ενδείξεις και περιστρέφονταν , με την σωστή ένδειξη να προβάλλεται προς την κατεύθυνση που κοίταζε ο οδηγός .
Για την ακρίβεια , η διάταξη αυτή ( η οποία , πρακτικώς , μπορούσε να θεωρηθεί ότι είχε « ψηφιακά » όργανα , όχι όμως ταυτόχρονα και ηλεκτρονικά ) είχε πρωτοεμφανιστεί στο Citroën GS που είχε εισαχθεί το 1970 , αλλά μόνο στο ταχύμετρο , ενώ στο CX είχε επεκταθεί και σε άλλα όργανα .
Επίσης , ο σχεδιασμός του ταμπλό από την πλευρά του οδηγού ήταν τέτοιος , ώστε όλοι οι διακόπτες και οι μοχλοί είχαν συγκεντρωθεί σε μικρή ακτίνα γύρω από το τιμόνι .
Αυτό επέτρεπε στον οδηγό να μπορεί να έχει υπό άμεσο έλεγχο όλα τα κουμπιά , διακόπτες και μοχλούς , χωρίς να απομακρύνει τα χέρια του από το τιμόνι .
Ο λεβιές ταχυτήτων , επίσης , μεταφέρθηκε στο πάτωμα , σε αντίθεση με τον λεβιέ ταχυτήτων του DS , ο οποίος ήταν πάνω στην κολώνα του τιμονιού .
Τον Οκτώβριο του 1975 , μόλις 1 χρόνο μετά το λανσάρισμα , εμφανίστηκε και έξτρα κλιματισμός σε όλες τις εκδόσεις του μοντέλου , κάτι ιδιαίτερα ασυνήθιστο για τα τότε ευρωπαϊκά στάνταρ .
Από την άλλη όμως , το CX , εκτός του πρωτοποριακού DS , αντικατέστησε ταυτόχρονα και το Citroën ID , που ήταν η φθηνότερη εκδοχή του DS και η οποία είχε ως έξτρα το υδραυλικό τιμόνι , αντί για στάνταρ που ήταν στο DS .
Ως αποτέλεσμα , οι βασικές εκδόσεις εξοπλισμού των αρχικών Citroën CX στο δεύτερο μισό της δεκαετίας του 1970 είχαν το υδραυλικό τιμόνι ως προαιρετική επιλογή .
Αυτό συνεπάγεται ιδιαίτερη προσοχή σε ενδεχόμενη συλλεκτική αναζήτηση των πρώτων CX , καθώς ορισμένα αντίτυπα από τις βασικές του εκδόσεις είχαν κυκλοφορήσει χωρίς αυτό , και λόγω του μεγάλου βάρους του CX , ιδίως αν συνυπολογιστεί το γεγονός ότι το 70 % του βάρους του μοντέλου ήταν στο μπροστινό μέρος , η οδήγησή τους είναι εξαιρετικά δύσκολη , ιδίως στους ελιγμούς στάθμευσης .
Παρά τα εγκωμιαστικά σχόλια του Τύπου για την άνεση της ανάρτησής του , εισέπραξε τους πρώτους μήνες αρνητικά σχόλια για ανεπαρκείς πίσω χώρους σε σύγκριση με τον τότε ανταγωνισμό στην κατηγορία των πολυτελών αυτοκινήτων .
Τον Ιούλιο του 1975 όμως , η Citroën λανσάρισε μια έκδοση με 25 εκατοστά μακρύτερο μεταξόνιο , γνωστή ως CX Prestige , που χρησιμοποιούσε το ίδιο μεταξόνιο με τα CX Break ( 5-θέσιο station wagon ) και CX Familiale ( 7-θέσιο station wagon ) , τα οποία προστέθηκαν τον Ιανουάριο του 1976 , ενώ τον Ιούλιο του 1977 αυξήθηκε και το ύψος της οροφής της Prestige .
Ως αποτέλεσμα , το CX Prestige προσέφερε τότε τον μεγαλύτερο χώρο για τους πίσω επιβάτες από κάθε άλλο αυτοκίνητο πολυτελείας , εργοστασιακής εκδοχής αμαξώματος .
Κάποια αρνητικά σχόλια πυροδότησε , επίσης , και το γεγονός ότι αρχικά δεν είχε τοποθετηθεί ο κινητήρας της κορυφαίας έκδοσης του προκατόχου DS ( 2.347 cm³ της DS23 ) , καθώς κατά το λανσάρισμα προσφερόταν μόνο με δύο κινητήρες βενζίνης , κυβισμού 2.0 και 2.2 λίτρων , με καρμπυρατέρ , λόγω της πετρελαϊκής κρίσης του 1973 .
Αυτό όμως δεν κράτησε για πολύ , καθώς τον Ιανουάριο του 1976 προστέθηκε η έκδοση CX 2200 Diesel , τον Ιούλιο του 1976 η CX 2400 με καρμπυρατέρ , και τελικώς τον Μάιο του 1977 έφτασε και η πολυαναμενόμενη έκδοση CX 2400 GTi , με ηλεκτρονική έγχυση / ψεκασμό καυσίμου ( σύστημα injection L-jetronic ) , ισχύος 128 hp ( 95 kW ) .
Αρχικά , το μοναδικό διαθέσιμο κιβώτιο ταχυτήτων ήταν ένα 4-τάχυτο μηχανικό , αλλά από τον Ιανουάριο του 1976 προσέφερε και προαιρετικό ημι-αυτόματο κιβώτιο 3 σχέσεων και μέσα στο 1977 εμφανίστηκαν και 5-τάχυτα μηχανικά κιβώτια σε πολλές εκδόσεις , τα οποία σταδιακά αντικατέστησαν τα 4-τάχυτα σε όλες τις εκδόσεις στα αμέσως επόμενα χρόνια .
Το Σεπτέμβριο του 1980 , το 3-τάχυτο ημι-αυτόματο κιβώτιο αντικαταστάθηκε από ένα 3-τάχυτο πλήρως αυτόματο κιβώτιο .
Τα παλαιότερα CX είχαν δεχθεί κακές κριτικές , λόγω της τάσης να εμφανίζουν σκουριά σε σχετικά σύντομο χρονικό διάστημα .
Κατά τη διάρκεια του έτους 1980 , έγιναν ριζικές βελτιώσεις στις μεθόδους πρόληψης της σκουριάς , καθώς και στην ποιότητα κατασκευής του εσωτερικού .
Τον Ιούλιο του 1981 , εμφανίστηκε ως προαιρετική επιλογή cruise control ( σταθεροποιητής ταχύτητας ) στο CX Pallas ( με το 5-τάχυτο μηχανικό και με το αυτόματο κιβώτιο ) , στο CX Prestige ( σε συνδυασμό μόνο με το αυτόματο κιβώτιο ) και στο CX GTi .
Τον Ιούλιο του 1982 , όλα τα Citroën CX δέχτηκαν μια μικρή αισθητική ανανέωση , με ελαφρώς νέα γρίλια και προφυλακτήρες , φαρδύτερα ελαστικά , λίγο διαφορετικά μπροστινά φτερά προκειμένου να χωρέσουν τα φαρδύτερα ελαστικά , καθώς και με βελτιωμένα γραφικά στον πίνακα οργάνων , με πορτοκαλί αριθμούς πάνω σε μαύρο φόντο .
Ταυτόχρονα , εισήχθη μια νέα ονοματολογία , με ονομασίες όπως CX 20 , CX 20 TAR και CX 25 D.
Το σύστημα υδραυλικής , μεταβαλλόμενης ανάλογα με την ταχύτητα , υποβοήθησης στο τιμόνι ( γνωστό ως DIRAVI ) , όπως και τα ηλεκτρικά παράθυρα εμπρός , το κεντρικό κλείδωμα και ο εξωτερικός καθρέπτης συνοδηγού , έγιναν πλέον στάνταρ σε όλα τα CX .
Επίσης , όλες οι εκδόσεις πλέον είχαν 5-τάχυτο μηχανικό κιβώτιο , εκτός από τη βασική CX 20 base που είχε 4-τάχυτο μηχανικό , αλλά και αυτό καταργήθηκε το 1985 , με την εισαγωγή της Σειράς 2 . Όλες αυτές οι βελτιώσεις στον εξοπλισμό , οι στάνταρ μπροστινές και πίσω ζώνες ασφαλείας , ο έξτρα κλιματισμός , τα νέα κιβώτια ταχυτήτων και η αφθονία εκδόσεων , ιδιαίτερα η CX Prestige με το μακρύτερο κατά 25 εκατοστά μεταξόνιο , βοήθησαν τη Citroën να διατηρήσει το κύρος της « εναλλακτικής αντι-Mercedes » . Όμως η κατάσταση είχε αρχίσει πλέον να δυσκολεύει .
Λόγω της εκδίωξής της από την αγορά των ΗΠΑ στα τέλη του 1973 ( δείτε : Το CX στις ΗΠΑ ) η Citroën είχε χάσει την πλέον υποσχόμενη αγορά αυτοκινήτων μεγάλου μεγέθους και κυβισμού , σε αντίθεση με τις αντίπαλες γερμανικές εταιρείες που απεκόμιζαν τεράστια οικονομικά κέρδη από τις πωλήσεις τους στη Βόρεια Αμερική .