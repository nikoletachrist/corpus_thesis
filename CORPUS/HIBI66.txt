Εκεί κατάφερε να κερδίσει την υποστήριξη της φυλής των Μπανού Κιλάμπ , στους οποίους ανήκε και ο διορισμένος από τον Ιχσίντ διοικητής του Χαλεπίου . Έτσι , ο Σαΐφ αλ-Ντάουλα μπήκε αμαχητί στην πόλη τον Οκτώβριο του 944 .
Οι Ιχσιντίδες αντέδρασαν άμεσα , και έστειλαν στρατό υπό τον Αμπού αλ-Μισκ Καφούρ εναντίον του Σαΐφ αλ-Ντάουλα , ο οποίος πολιορκούσε τη Χομς ( Έμεσα ) .
Στην μάχη που ακολούθησε , ο χαμδανίδης ηγεμόνας κέρδισε μια συντριπτική νίκη , μετά από την οποία η Χομς του άνοιξε τις πύλες της .
Ο Σαΐφ αλ-Ντάουλα στράφηκε προς τη Δαμασκό , την οποία κατέλαβε στις αρχές του 945 , αλλά αναγκάστηκε να την εγκαταλείψει λόγω της έκδηλης εχθρότητας των κατοίκων της .
Τον Απρίλιο του 945 , ο ίδιος ο Ιχσίντ οδήγησε νέο στρατό βόρεια εναντίον του Σαΐφ αλ-Ντάουλα , αλλά ταυτόχρονα του έστειλε προτάσεις ειρήνης , που περιλάμβαναν την αποδοχή εκ μέρους του της κατοχής της βόρειας Συρίας και της Κιλικίας από τους Χαμδανίδες , ενώ ο νότος θα παρέμενε υπό τον έλεγχό του .
Ο Σαΐφ αλ-Ντάουλα απέρριψε τις προτάσεις αυτές , αλλά ηττήθηκε σε μάχη τον Μάιο/Ιούνιο και αναγκάστηκε να αποσυρθεί στη Ράκκα , ενώ ο αιγυπτιακός στρατός λεηλάτησε τα περίχωρα του Χαλεπίου .
Παρόλα αυτά , τον Οκτώβριο οι δυο αντίπαλοι κατέληξαν σε συμφωνία , στη βάση των αρχικών προτάσεων του Ιχσίντ : ο ηγεμόνας της Αιγύπτου αναγνώρισε την χαμδανιδική κυριαρχία στη βόρεια Συρία , και επιπλέον δέχτηκε να αποστέλλει ετήσιο φόρο σε αντάλλαγμα για την αποκήρυξη εκ μέρους του Σαΐφ αλ-Ντάουλα κάθε αξίωσης επί της Δαμασκού .
Η συμφωνία σφραγίστηκε με τον γάμο του Σαΐφ αλ-Ντάουλα με μια ανιψιά του Ιχσίντ , και σύντομα έλαβε την επίσημη , αν και εντελώς τυπική , αναγνώριση από τον χαλίφη .
Οι σχετικά ευνοϊκοί όροι της συμφωνίας αντικατόπτριζαν στους στρατηγικούς υπολογισμούς του Ιχσίντ : για τους Ιχσιντίδες , η κατοχή του Χαλεπίου ήταν λιγότερο σημαντική από τη νότια Συρία και τη Δαμασκό , που αποτελούσαν τον ανατολικό προμαχώνα της Αιγύπτου . Όσο ο έλεγχος αυτής της περιοχής δεν απειλούνταν , ήταν διατεθειμένοι να ανεχτούν την ύπαρξη ενός χαμδανιδικού κράτους στο βορρά .
Επιπλέον , οι Ιχσιντίδες γνώριζαν ότι θα ήταν δύσκολο να επιβάλουν και να διατηρήσουν την κυριαρχία τους στη βόρεια Συρία και την Κιλικία , που παραδοσιακά συνδέονταν πιο πολύ με τη Τζαζίρα και το Ιράκ παρά με την Αίγυπτο .
Η εκχώρησή τους στους Χαμδανίδες όχι μόνο θα επέτρεπε στην Αίγυπτο , που ήδη απειλούνταν από τα δυτικά από τους Φατιμίδες , να εξοικονομήσει δυνάμεις , αλλά επιπλέον θα δημιουργούσε ένα χρήσιμο ανάχωμα που θα προστάτευε την Αίγυπτο από εισβολές προερχόμενες τόσο από το Ιράκ όσο και από το Βυζάντιο .
Η ειρήνη διήρκεσε μέχρι το θάνατο του Ιχσίντ , στη Δαμασκό τον Ιούλιο του 946 .
Ο Σαΐφ αλ-Ντάουλα αμέσως κινήθηκε νότια , κατέλαβε τη Δαμασκό , και εισέβαλε στην Παλαιστίνη .
Εκεί το Δεκέμβριο ξανασυναντήθηκε στο πεδίο της μάχης με τον Καφούρ , που αυτή τη φορά νίκησε τον χαμδανίδη ηγεμόνα .
Ηττημένος , ο Σαΐφ αλ-Ντάουλα υποχώρησε στη Δαμασκό και τη Χομς , όπου συγκέντρωσε νέες δυνάμεις , μεταξύ των οποίων μεγάλος αριθμός από τις αραβικές φυλές .
Την άνοιξη του 947 , προσπάθησε να ανακαταλάβει τη Δαμασκό , αλλά ηττήθηκε ξανά , και τον Ιούλιο οι δυνάμεις των Ιχσιντιδών κατέλαβαν το ίδιο το Χαλέπι . Όμως ο Καφούρ , που ήταν επικεφαλής του αιγυπτιακού στρατού , δεν προχώρησε παραπέρα , αλλά ξεκίνησε νέες διαπραγματεύσεις .
Η τελική συμφωνία επαναλάμβανε τους όρους της συνθήκης του 945 , με τη διαφορά ότι οι Ιχσιντίδες έπαψαν την καταβολή φόρου για τη Δαμασκό .
Το νέο σύνορο που εγκαθιδρύθηκε έτσι μεταξύ της βόρειας Συρίας , στενά συνδεδεμένης με τη Τζαζίρα , και της νότιας , που ελεγχόταν από την Αίγυπτο , διατηρήθηκε ως την κατάληψη ολόκληρης της χώρας από τους Μαμελούκους το 1260 .
Επιστρέφοντας στο Χαλέπι το φθινόπωρο , ο Σαΐφ αλ-Ντάουλα ήταν πια ο ηγεμόνας ενός εκτενούς κράτους : οι επαρχίες της βόρειας Συρίας ( οι jund της Χομς , Κινασρίν , και των αλ-Αουασίμ ) βορείως μιας γραμμής που ξεκινούσε από νοτίως της Χομς και έφτανε στην ακτή της Μεσογείου κοντά στην Ταρτούς , καθώς και το μεγαλύτερο τμήμα των Ντιγιάρ Μπακρ και Ντιγιάρ Μουντάρ στη Τζαζίρα .
Επιπλέον οι ημιαυτόνομες πόλεις-εμιράτα του Thughur στην Κιλικία τον αναγνώριζαν ως επικυρίαρχό τους , αν και η εξουσία του πάνω τους παρέμενε ως επί το πλείστον τυπική .
Κατά την έκφραση του σύγχρονου μελετητή των Χαμδανιδών , Marius Canard , η επικράτεια του Σαΐφ αλ-Ντάουλα ήταν ένα `` συρο-μεσοποταμιακό κράτος '' , και αρκετά εκτενές ώστε να χρειάζεται δύο πρωτεύουσες : παράλληλα με το Χαλέπι , που έγινε η κύρια έδρα του Σαΐφ αλ-Ντάουλα , η Μαγιαφαρικίν επελέγη ως η πρωτεύουσα των μεσοποταμιακών επαρχιών , τις οποίες θεωρητικά κατείχε εν ονόματι του αδελφού του .
Στην πράξη , το μέγεθος και η σημασία του εμιράτου του επέτρεψαν στον Σαΐφ αλ-Ντάουλα να αποτινάξει την κηδεμονία του αδελφού του .
Αν και συνέχισε να του δείχνει τον δέοντα σεβασμό , οι θέσεις τους είχαν πλέον αντιστραφεί .
Πέρα από τη σύγκρουσή του με τους Ιχσιντίδες , στην προσπάθειά του να επιβληθεί στην Συρία ο Σαΐφ αλ-Ντάουλα αναγκάστηκε να εξασφαλίσει καλές σχέσεις και με τις ανυπάκουες γηγενείς αραβικές φυλές .
Εκείνη την εποχή η βόρεια Συρία ελεγχόταν από έναν αριθμό αραβικών φυλών , που είχαν εγκατασταθεί στην περιοχή ήδη από την εποχή των Ομεϋαδών , και σε αρκετές περιπτώσεις ακόμη νωρίτερα .
Η περιοχή γύρω από τη Χομς ανήκε στους Μπάνου Καλμπ και τους Μπάνου Ταϊγί , ενώ ο βορράς , μια φαρδιά ζώνη εκτεινόμενη από τον Ορόντη ως πέρα από τον Ευφράτη ελεγχόταν από ως επί το πλείστον νομαδικές φυλές Καϊσιτών , τους Ουκαΐλ , Νουμαΐρ , Καμπ και Κουσαΐρ , καθώς και από τους ήδη αναφερθέντες Κιλάμπ , γύρω από το Χαλέπι .
Πιο νότια , οι Τανούχ , με προέλευση από την Υεμένη , είχαν εγκατασταθεί γύρω από το Μααράτ αλ-Νουμαάν ] ] , ενώ στις ακτές κατοικούσαν οι Μπαχρά και Κούρδοι .
Στις σχέσεις του μαζί τους , ο Σαΐφ αλ-Ντάουλα ωφελήθηκε από το γεγονός ότι ήταν φυλετικά Άραβας , και όχι ένας Τούρκος ή Πέρσης πολέμαρχος , όπως η πλειοψηφία των συγχρόνων του ηγεμόνων στον ισλαμικό κόσμο . Έτσι κατάφερε να εξασφαλίσει την υποστήριξη των αραβικών φυλών , και αρκετοί βεδουίνοι έπαιξαν σημαντικό ρόλο στην διακυβέρνηση του κράτους του .
Εντούτοις , μιμούμενο την συνήθη πρακτική των ύστερων Αββασιδών , που ήταν ήδη γνωστή στον Σαΐφ αλ-Ντάουλα και αποτελούσε το κοινό πρότυπο για την ισλαμική Μέση Ανατολή , το κράτος των Χαμδανιδών στηριζόταν , και κατέληξε και αυτό να κυριαρχείται από , την τάξη των στρατιωτικών σκλάβων ( « γκιλμάν » ή « μαμελούκοι » ) , που στρατολογούνταν μεταξύ των μη αραβικών πληθυσμών στα όρια του ισλαμικού κόσμου , κυρίως των Τούρκων .
Αυτό γίνεται ιδιαίτερα εμφανές στη σύνθεση του στρατού του , που πλάι στο ιππικό των αραβικών φυλών έκανε ευρεία χρήση Δαϋλαμιτών και Σουδανέζων ως πεζικό και των Τούρκων ως ιπποτοξοτών .
Αφού πέτυχε την αναγνώρισή του από τους Ιχσιντίδες , ο Σαΐφ αλ-Ντάουλα εξαπέλυσε μια σειρά εκστρατειών που στόχευαν στην στερέωση της κυριαρχίας του .
Βασικός του στόχος ήταν να εδραιώσει τον έλεγχό του επί των συριακών παραλίων , καθώς και επί των δρόμων που τα ένωναν με την ενδοχώρα .
Οι επιχειρήσεις αυτές περιλάμβαναν και την σκληρή πολιορκία του οχυρού Μπαρζούγια , το 947–948 , από το οποίο ο Κούρδος λήσταρχος που το κατείχε ήλεγχε την κοιλάδα του κάτω Ορόντη .
Στην κεντρική Συρία , μια εξέγερση των Καλμπ και Ταϊγί ξέσπασε στο τέλος του 949 υπό κάποιον Ιμπν Χιρράτ αλ-Ραμάντ , εμπνευσμένη από τα κηρύγματα των Καρμαθιανών .
Παρά τις αρχικές επιτυχίες των επαναστατών , μεταξύ των οποίων η αιχμαλωσία του κυβερνήτη της Χομς , η εξέγερση γρήγορα κατεστάλη .
Στο βορρά , οι προσπάθειες των αξιωματούχων του Σαΐφ αλ-Ντάουλα να διαχωρίσουν τους βεδουίνους από τις μόνιμα εγκατεστημένες αραβικές κοινότητες οδήγησε σε συχνές εξεγέρσεις μεταξύ των ετών 950 και 954 , που κάθε φορά καταστέλλονταν από το στρατό .
Τελικά , το 955 οι αραβικές φυλές ενώθηκαν σε μια κοινή εξέγερση , που περιλάμβανε ακόμα και τους ως τότε στενούς σύμμαχους του Σαΐφ αλ-Ντάουλα , τους Κιλάμπ .
Ο Χαμδανίδης ηγεμόνας όμως κατάφερε να την εξουδετερώσει γρήγορα : εξαπέλυσε μια αδίστακτη εκστρατεία καταστολής , που περιλάμβανε την αναγκαστική εκδίωξη των φυλών στην έρημο , όπου βρίσκονταν αντιμέτωπες ή με την άνευ όρων παράδοση ή με τη λιμοκτονία , καθώς και διπλωματικούς ελιγμούς που εκμεταλλεύονταν τις διαφορές μεταξύ των φυλών . Έτσι στους Κιλάμπ προσέφερε αμνηστία και την αποκατάστασή τους στην παλιά τους προνομιούχα θέση , ενώ έλαβαν και επιπλέον γαίες από τους Καλμπ , που εκδιώχθηκαν από τα εδάφη τους μαζί με τους Ταϊγί και αναγκάστηκαν να καταφύγουν νότια , όπου εγκαταστάθηκαν στις πεδιάδες βορείως της Δαμασκού και στα Υψώματα Γκολάν αντίστοιχα .
Ταυτόχρονα , οι Νουμαΐρ επίσης ξεριζώθηκαν και μετακινήθηκαν στην Τζαζίρα , γύρω από τη Χαρράν .
Η καταστολή της μεγάλης αυτής εξέγερσης σήμανε , σύμφωνα με τον ισλαμολόγο Hugh N.
Kennedy , `` το αποκορύφωμα της επιτυχίας και της ισχύος του Σαΐφ αλ-Ντάουλα '' .
Για ένα μικρό διάστημα την ίδια χρονιά , η επικυριαρχία του αναγνωρίστηκε ακόμα και σε τμήματα του Αζερμπαϊτζάν γύρω από το Σαλμάς , όπου ο Κούρδος Νταϋσάμ εγκαθίδρυσε την βραχύβια κυριαρχία του ώσπου εκδιώχτηκε και αιχμαλωτίστηκε από τον Σαλλαρίδη εμίρη Μαρζουμπάν ιμπν Μουχάμαντ .
Με την αναγνώριση της κυριαρχίας του στις μεθοριακές περιοχές ( « Thughur » ) της Συρίας και της Τζαζίρα το 945/946 , ο Σαΐφ αλ-Ντάουλα κατέστη ο πιο σημαντικός Άραβας ηγεμόνας που αντιμετώπιζε το Βυζάντιο , και εφεξής , ο πόλεμος με τους Βυζαντινούς έγινε η κύριά του απασχόληση .
Μεγάλο μέρος της φήμης του Σαΐφ αλ-Ντάουλα πηγάζει από τον συνεχή , αν και τελικά απέλπιδο , αγώνα του με την αυτοκρατορία .
Στις αρχές του 10ου αιώνα , οι Βυζαντινοί είχαν πια ανακτήσει την υπεροχή απέναντι στους ανατολικούς μουσουλμάνους γείτονές τους .
Με την αρχή της παρακμής του Χαλιφάτου των Αββασιδών μετά το 861 ( η λεγόμενη « Αναρχία στη Σαμάρα » ) και την βυζαντινή νίκη στη μάχη του Λαλακάοντα το 863 , που συνέτριψε τη δύναμη του μεθοριακού εμιράτου της Μελιτηνής , ξεκίνησε η σταδιακή κατάληψη της αραβικής μεθοριακής ζώνης από το Βυζάντιο .
Παρότι το εμιράτου της Ταρσού στην Κιλικία παρέμενε ισχυρό και η ίδια η Μελιτηνή απέκρουσε εγχειρήματα κατάληψής της , στον μισό αιώνα που ακολούθησε , οι Βυζαντινοί κατάφεραν να εξουδετερώσουν τους Παυλικιανούς συμμάχους της Μελιτηνής και να προωθηθούν ως την κοιλάδα του Άνω Ευφράτη , καταλαμβάνοντας τις ορεινές περιοχές βορείως τις πόλης .
Μετά δε το 927 , η σύναψη ειρήνης με τους Βουλγάρους επέτρεψε στους Βυζαντινούς να συγκεντρώσουν τις δυνάμεις τους στην ανατολή .
Υπό την ηγεσία του Ιωάννη Κουρκούα εξαπέλυσαν μια σειρά εκστρατειών , που κατέληξαν στην πτώση και προσάρτηση της Μελιτηνής το 934 , ένα γεγονός που συγκλόνισε τα γειτονικά ισλαμικά κράτη .
Τα Αρσαμόσατα ακολούθησαν το 940 , και η Θεοδοσιούπολη το 949 .
Η βυζαντινή προέλαση προκάλεσε μεγάλη συναισθηματική απόκριση στον ισλαμικό κόσμο , και εθελοντές , τόσο στρατιώτες όσο και πολίτες , άρχισαν να συρρέουν για να συμμετάσχουν στον ιερό πόλεμο ( « τζιχάντ » ) ενάντια στο Βυζάντιο .
Ο Σαΐφ αλ-Ντάουλα επηρεάστηκε βαθιά από αυτή την ατμόσφαιρα , και ασπάστηκε ένθερμα το πνεύμα του « τζιχάντ » .
Η άνοδος των Χαμδανιδών στα μεθοριακά εμιράτα και την Τζαζίρα ήταν αναπόσπαστα συνδεδεμένη με την βυζαντινή απειλή και την προφανή ανικανότητα των Αββασιδών να αναχαιτίσουν τη βυζαντινή προέλαση . Όπως έγραψε ο ιστορικός Hugh Kennedy , `` Συγκρινόμενος με την αδράνεια ή και αδιαφορία των άλλων μουσουλμάνων ηγεμόνων , δεν πρέπει να εκπλήσσει ότι η δημοτικότητα του Σαΐφ αλ-Ντάουλα παρέμενε υψηλή . Ήταν ο μοναδικός που προσπάθησε να υπερασπιστεί την Πίστη , ο αρχετυπικός ήρωας της εποχής '' .
Ο Σαΐφ αλ-Ντάουλα πρωτοσυγκρούστηκε με τους Βυζαντινούς το 936 , όταν ηγήθηκε εκστρατείας για να βοηθήσει τα Σαμόσατα , που πολιορκούνταν από τα αυτοκρατορικά στρατεύματα .
Μια εξέγερση στα μετόπισθεν τον ανάγκασε όμως να εγκαταλείψει την εκστρατεία , και κατάφερε μόνο να στείλει μερικά εφόδια στην πόλη , που αλώθηκε λίγο αργότερα .
Το 938 , ηγήθηκε επιδρομής στην περιοχή της Μελιτηνής και κατέλαβε το βυζαντινό οχυρό Χάρπετε .
Μερικοί άραβες ιστορικοί αναφέρουν ότι τότε συνάντησε σε μάχη και νίκησε τον ίδιο τον Κουρκούα , αλλά η βυζαντινή προέλαση συνεχίστηκε .
Ακολούθησε η πιο σημαντική του εκστρατεία κατά την πρώιμη αυτή περίοδο : τα έτη 939–940 , εισέβαλε στη νοτιοδυτική Αρμενία και απέσπασε δηλώσεις υποταγής και την παράδοση μερικών φρουρίων από τους τοπικούς ηγεμόνες , τους μουσουλμάνους Καϊσίτες του Μαντζικέρτ και τους χριστιανούς Βαγρατίδες του Ταρών και τον Κακίκιο Αρτζρούνι ( Gagik Artsruni ) του Βασπουρακάν , που είχαν αρχίσει να κλίνουν προς το Βυζάντιο .
Κατόπιν στράφηκε δυτικά , εισέβαλε σε βυζαντινά εδάφη και τα λεηλάτησε , προωθούμενος μέχρι την Κολώνεια .
Η εκστρατεία αυτή κατάφερε να σπάσει προσωρινά τον βυζαντινό κλοιό γύρω από τη Θεοδοσιούπολη , αλλά η απασχόληση του Σαΐφ αλ-Ντάουλα με τους πολέμους του αδελφού του στο Ιράκ για τα επόμενα χρόνια δεν επέτρεψε την περαιτέρω εκμετάλλευσή της επιτυχίας του .
Σύμφωνα με τον ιστορικό Mark Whittow , εάν οι Χαμδανίδες είχαν επιμείνει , θα μπορούσαν εύκολα να είχαν εκμεταλλευτεί το φόβο των Αρμένιων ηγεμόνων μπροστά στο βυζαντινό επεκτατισμό , και να είχαν δημιουργήσει ένα δίκτυο συμμαχιών για την ανάσχεση των Βυζαντινών .
Στην πραγματικότητα , μετά την αναχώρηση του Σαΐφ αλ-Ντάουλα οι Βυζαντινοί είχαν πλήρη ελευθερία κινήσεων , με αποτέλεσμα την κατάληψη της Θεοδοσιούπολης και την στερέωση της βυζαντινής κυριαρχίας στην ευρύτερη περιοχή .
Το χειμώνα του 945/946 , σύντομα μετά την εγκατάστασή του στο Χαλέπι , ο Σαΐφ αλ-Ντάουλα ξεκίνησε επιχειρήσεις κατά των Βυζαντινών .
Από τότε και μέχρι το θάνατό του , ο Χαμδανίδης ηγεμόνας ( στις βυζαντινές πηγές αναφέρεται ως « ὁ Χαμβδᾶν » ) παρέμεινε ο κύριος αντίπαλος του Βυζαντίου στην ανατολή , λέγεται δε ότι τους πολέμησε σε πάνω από σαράντα μάχες .
Εντούτοις , παρά τις συχνές και καταστρεπτικές επιδρομές του , ενάντια τόσο στις συνοριακές βυζαντινές επαρχίες όσο και στα ενδότερα της Μικράς Ασίας , και παρά τις νίκες του στο πεδίο της μάχης , η στρατηγική του παρέμεινε κατ ' ουσίαν αμυντική , και ποτέ δεν μπόρεσε να αμφισβητήσει σοβαρά τον βυζαντινό έλεγχο των περασμάτων του Ταύρου ή να συνάψει ευρύτερες συμμαχίες και να προσπαθήσει να ανακτήσει τις βυζαντινές κατακτήσεις .