Μετά το 1790 ο Ουίλιαμ Χέρσελ άρχισε μία εκτεταμένη μελέτη τέτοιων σωμάτων και βρήκε ότι πολλά από αυτά μπορούσαν να αναλυθούν υπό υψηλή μεγέθυνση σε ομάδες ξεχωριστών αστέρων .
Ο Χέρσελ υπέθεσε ότι οι αστέρες αυτοί ήταν αρχικώς διάσπαρτοι στο διάστημα και αργότερα ομαδοποιήθηκαν σε αστρικά συστήματα εξαιτίας της αμοιβαίας βαρυτικής έλξεως .
Υποδιαίρεσε τα νεφελώματα σε 8 τάξεις , με τις τάξεις από VI ως VIII να αναφέρονται σε σμήνη αστέρων .
Ο αριθμός των γνωστών σμηνών συνέχισε να μεγαλώνει από τις προσπάθειες των αστρονόμων .
Εκατοντάδες καταλογογραφήθηκαν στον Νέο Γενικό Κατάλογο ( 1888 ) και τους δύο συμπληρωματικούς καταλόγους-παραρτήματα ( Index Catalogues , 1896 και 1905 ) .
Οι παρατηρήσεις με τηλεσκόπιο οδήγησαν στην ανακάλυψη δύο διαφορετικών τύπων σμηνών , των σφαιρωτών και των ανοικτών , με τα δεύτερα να έχουν λίγο-πολύ ακανόνιστο αντί σφαιρωτό σχήμα .
Διαπιστώθηκε ότι τα ανοικτά σμήνη βρίσκονται γενικώς μέσα ή πολύ κοντά στον δίσκο του Γαλαξία μας και για τον λόγο αυτό ονομάζονται και « γαλαξιακά » ( όρος που τους αποδόθηκε για πρώτη φορά από τον Ελβετο-αμερικανό αστρονόμο Ρόμπερτ Γιούλιους Τράμπλερ ) , αφού τα σφαιρωτά σμήνη περιφέρονται έξω από τον δίσκο και τον πυρήνα ( δηλαδή έξω από τον κυρίως φωτεινό όγκο ) του Γαλαξία .
Μικρομετρικές μετρήσεις των θέσεων των αστέρων των σμηνών άρχισαν από το 1877 από τον Γερμανό αστρονόμο Έντουαρντ Σένφελντ και συνεχίστηκαν από τον Αμερικανό E.E .
Μπάρναρντ , χωρίς να ανιχνευθεί κάποια κίνηση των αστέρων .
Αλλά το 1918 ο Ολλανδοαμερικανός αστρονόμος Αντριάν βαν Μάανεν κατόρθωσε να μετρήσει την ιδία κίνηση αστέρων σε ένα τμήμα των Πλειάδων συγκρίνοντας φωτογραφικές πλάκες διαφορετικών ετών .
Καθώς η αστρομετρία γινόταν ακριβέστερη , ανακαλύφθηκε ότι οι αστέρες των σμηνών έχουν κοινή ιδία κίνηση στον χώρο .
Συγκρίνοντας τις φωτογραφικές πλάκες των Πλειάδων από το 1918 με φωτογραφίες του 1943 , ο βαν Μάανεν μπόρεσε να βρει ποιοι αστέρες είχαν ιδία κίνηση παρόμοια με τη μέση κίνηση του σμήνους και για τον λόγο αυτό ήταν πιθανότατα μέλη του . φασματοσκοπικές παρατηρήσεις φανέρωσαν επίσης ότι οι ακτινικές ταχύτητες των μελών ενός σμήνους ήταν κοινές , αποδεικνύοντας έτσι ότι τα ανοικτά σμήνη αποτελούνται από αστέρες « δεμένους » μεταξύ τους ως μία ομάδα .
Τα πρώτα διαγράμματα χρώματος-μεγέθους ανοικτών σμηνών δημοσιεύθηκαν από τον Έιναρ Χέρτζσπρουνγκ το 1911 , όταν έδωσε το διάγραμμα για τις Πλειάδες και τις Υάδες .
Συνέχισε την εργασία αυτή κατά τα επόμενα 20 χρόνια .
Εξετάζοντας φασματοσκοπικά δεδομένα , μπόρεσε να βρει το ανώτατο όριο εσωτερικών ταχυτήτων στα ανοικτά σμήνη και να εκτιμήσει ότι η συνολική τους μάζα δεν ξεπερνούσε τις χίλιες ηλιακές μάζες .
Απέδειξε επιπλέον ότι υπήρχε μία σχέση ανάμεσα στα χρώματα και τα μεγέθη ( λαμπρότητες ) των αστέρων , ενώ το 1929 σημείωσε ότι οι Υάδες και η Φάτνη είχαν διαφορετικούς αστρικούς πληθυσμούς από τις Πλειάδες , κάτι που θα ερμηνευόταν αργότερα ως διαφορά στις ηλικίες των τριών σμηνών .
Η δημιουργία ενός ανοικτού σμήνους αρχίζει με τη βαρυτική κατάρρευση μέρους ενός γιγάντιου μοριακού νέφους , ενός ψυχρού και πυκνού νεφελώματος αερίου και σκόνης με χιλιάδες φορές τη μάζα του Ήλιου .
Οι πυκνότητες αυτών των νεφών κυμαίνονται από 102 μέχρι 106 μόρια ουδέτερου υδρογόνου ανά cm3 , ενώ ο σχηματισμός αστέρων συμβαίνει σε περιοχές με πυκνότητες πάνω από 104 μόρια ανά cm3 .
Συνήθως μόνο το 1 ως 10 % του όγκου του νέφους είναι πάνω από την πυκνότητα σχηματισμού αστέρων .
Πριν την κατάρρευση αυτά τα νέφη διατηρούν τη μηχανική τους ισορροπία με την περιστροφική και τυρβώδη τους κίνηση .
Πολλοί παράγοντες μπορούν να διαταράξουν αυτή την ισορροπία , πυροδοτώντας έτσι μία κατάρρευση και συνακόλουθα ένα κύμα σχηματισμού αστέρων που μπορεί να δημιουργήσει ένα ανοικτό σμήνος : ωστικά κύματα από ένα γειτονικό υπερκαινοφανή , συγκρούσεις με άλλα νέφη , ή βαρυτικές αλληλεπιδράσεις .
Ακόμα και χωρίς εξωτερικές αιτίες , κάποιες περιοχές του μοριακού νέφους μπορεί να φθάσουν σε συνθήκες υπό τις οποίες γίνονται ασταθείς ως προς την κατάρρευση .
Η καταρρέουσα περιοχή θα υποστεί ιεραρχική κατάτμηση σε όλο και μικρότερα πυκνώματα , οδηγώντας τελικώς στον σχηματισμό μέχρι και μερικών χιλιάδων αστέρων .
Αυτή η αστρική δημιουργία αρχίζει τυλιγμένη από το καταρρέον νέφος , που την αποκρύπτει από την παρατήρηση στο ορατό φως , και μόνο παρατηρήσεις στο υπέρυθρο μπορούν να τη διακριβώσουν .
Μέσα στον Γαλαξία μας ο ρυθμός δημιουργίας ανοικτών σμηνών εκτιμάται σε ένα σμήνος ανά μερικές χιλιάδες γήινα χρόνια .
Οι θερμότεροι και μεγαλύτερης μάζας αστέρες του νεογέννητου σμήνους θα εκπέμπουν έντονη υπεριώδη ακτινοβολία , η οποία σταθερά ιονίζει το περιβάλλον αέριο του γιγάντιου μοριακού νέφους , σχηματίζοντας μία περιοχή H II .
Οι αστρικοί άνεμοι και η πίεση ακτινοβολίας από τους αστέρες μεγάλης μάζας αρχίζει να απωθεί το θερμό ιονισμένο αέριο με ταχύτητα που πλησιάζει την ταχύτητα του ήχου μέσα στο αέριο .
Μετά από λίγα εκατομμύρια χρόνια στο σμήνος θα εκραγούν οι πρώτοι υπερκαινοφανείς αστέρες , που επίσης θα αποδιώξουν αέριο από τη γειτονιά τους .
Στις περισσότερες περιπτώσεις αυτές οι διαδικασίες θα απογυμνώσουν το σμήνος από το αέριό του μέσα σε 10 εκατομμύρια έτη και έτσι η δημιουργία νέων αστέρων θα σταματήσει .
Περίπου οι μισοί από τους προκύψαντες πρωτοαστέρες θα περιβάλλονται από περιαστρικούς δίσκους .
Καθώς μόνο το 30 ως 40 % του αερίου στον πυρήνα του νέφους συμπυκνώνεται σε αστέρες , η διαδικασία της απωθήσεως του υπολειπόμενου αερίου περιορίζει σημαντικά τη διαδικασία της αστρογένεσης .
Τα αστρικά σμήνη στο σύνολό τους υποφέρουν έτσι από αυτή τη « βρεφική απώλεια βάρους » , ενώ πολλά από αυτά πεθαίνουν .
Ο σχηματισμός ενός ώριμου ανοικτού σμήνους θα εξαρτηθεί από το εάν τα νεογέννητα άστρα είναι βαρυτικά δέσμια μεταξύ τους , αλλιώς θα προκύψει μία αστρική ομάδα .
Ακόμα και όταν ένα σμήνος σχηματισθεί , μπορεί να κρατήσει λιγότερους από τους μισούς αρχικούς αστέρες του , με τους υπόλοιπους να παύσουν να είναι βαρυτικώς συνδεδεμένοι μόλις το αέριο φύγει .
Οι αστέρες που απελευθερώνονται με αυτό τον τρόπο από το γενέθλιο σμήνος τους καθίστανται μέρος του γαλαξιακού πληθυσμού πεδίου .
Επειδή οι περισσότεροι αστέρες σχηματίζονται σε σμήνη , τα αστρικά σμήνη θεωρούνται ως οι θεμελιώδεις δομικοί λίθοι των γαλαξιών .
Τα βίαια γεγονότα εξοβελισμού του αερίου που διαμορφώνουν και διαλύουν πολλά σμήνη μετά τη γέννησή τους αφήνουν το αποτύπωμά τους στη μορφολογική και κινηματική δομή των γαλαξιών .
Τα περισσότερα ανοικτά σμήνη σχηματίζονται με τουλάχιστον 100 αστέρες και μάζα 50 ή περισσότερων ηλιακών μαζών .
Τα μεγαλύτερα μπορεί να φθάσουν τις 10 χιλιάδες ηλιακές μάζες , με το σμήνος Westerlund 1 να εκτιμάται στις 50.000 ηλιακές μάζες .
Παρότι τα ανοικτά και τα σφαιρωτά σμήνη σχηματίζουν δύο αρκετά διαφορετικές κατηγορίες , μπορεί ένα πολύ αραιό σφαιρωτό σμήνος να μη διαφέρει πολύ στην εμφάνιση από ένα μεγάλο και πυκνό ανοικτό .
Κάποιοι αστρονόμοι πιστεύουν ότι οι δύο τύποι σμηνών δημιουργούνται με τον ίδιο βασικό τρόπο , με τη διαφορά ότι οι συνθήκες που κάποτε επέτρεψαν τη δημιουργία των πλούσιων σφαιρωτών σμηνών με τις εκατοντάδες χιλιάδες αστέρες δεν επικρατούν πλέον στον Γαλαξία μας .
Είναι συνηθισμένο να σχηματίζονται δύο ή περισσότερα ξεχωριστά ανοικτά σμήνη από το ίδιο μοριακό νέφος .
Στο Μέγα Νέφος του Μαγγελάνου π.χ . τα σμήνη Hodge 301 και R136 σχηματίζονται από το άφθονο αέριο του Νεφελώματος της Ταραντούλας , ενώ στον δικό μας Γαλαξία ακολουθώντας προς τα πίσω στον χρόνο την κίνηση των Υάδων και της Φάτνης , δύο γειτονικών μας ανοικτών σμηνών , βρίσκουμε ότι θα πρέπει να σχηματίσθηκαν στο ίδιο νέφος πριν από περίπου 600 εκατομμύρια έτη .
Κάποιες φορές , δύο σμήνη που γεννήθηκαν ταυτόχρονα σχηματίζουν ένα διπλό σμήνος : το γνωστότερο παράδειγμα στον Γαλαξία μας είναι το λεγόμενο « Διπλό Σμήνος » , δηλαδή τα ανοικτά σμήνη NGC 869 και NGC 884 ( κάποτε αναφερόμενα παραπλανητικά και ως « h/χ Περσέως » ) , αλλά τουλάχιστον 10 ακόμα διπλά σμήνη είναι γνωστά σε αυτόν , ενώ πολύ περισσότερα έχουν παρατηρηθεί στα Νέφη του Μαγγελάνου — είναι ευκολότερο να ανακαλυφθούν σε άλλους γαλαξίες επειδή το αποτέλεσμα της προβολής στην ουράνια σφαίρα μπορεί να εμφανίζει άσχετα μεταξύ τους σμήνη στον Γαλαξία μας κοντά το ένα στο άλλο .
Τα ανοικτά σμήνη κυμαίνονται από πολύ αραιά , με 10 ή και λιγότερους αστέρες , μέχρι μεγάλες συγκεντρώσεις χιλιάδων αστέρων .
Αποτελούνται συνήθως από έναν αρκετά ευδιάκριτο πυκνό πυρήνα , που περιβάλλεται από ένα πιο διάχυτο « στεφάνι » μελών του σμήνους .
Ο πυρήνας έχει συνήθως διάμετρο περί τα 3 ως 4 έτη φωτός , ενώ το στεφάνι εκτείνεται μέχρι τα 20 περίπου έτη φωτός από το κέντρο του σμήνους .
Μέσες πυκνότητες αστέρων στα κέντρα των ανοικτών σμηνών είναι περίπου 1,5 αστέρας ανά κυβικό έτος φωτός .
Για σύγκριση , η πυκνότητα αστέρων στη γειτονιά του Ηλιακού συστήματος είναι περίπου 0,003 αστέρας ανά κυβικό έτος φωτός .
Τα ανοικτά σμήνη ταξινομούνται συχνά με βάση ένα ταξινομικό σχήμα που αναπτύχθηκε από τον Ρόμπερτ Τράμπλερ το 1930 και κατηγοριοποιεί ένα σμήνος με τρία διακριτικά : ένα ρωμαϊκό ψηφίο από το I ως το IV που δείχνει τη συγκέντρωσή του και τη διαφοροποίησή του από το περιβάλλον αστρικό πεδίο , ένα αραβικό ψηφίο από το 1 ως το 3 που δείχνει τη διαφορά λαμπρότητας των μελών ( από τα αμυδρότερα ως τα φωτεινότερα , με το 1 να αντιστοιχεί στη μικρότερη διαφορά ) , και τα γράμματα p , m ή r να υποδεικνύουν αν το σμήνος είναι « φτωχό » ( poor ) , μέσο ( medium ) ή « πλούσιο » ( rich ) σε αστέρες .
Αν το σμήνος βρίσκεται μέσα σε νεφέλωμα προστίθεται και ένα n.
Σε αυτή την ταξινόμηση , οι Πλειάδες είναι ένα σμήνος I3rn ( με πυκνή συγκέντρωση και πλούσιο πληθυσμό , με παρουσία νεφελώματος ) , ενώ οι κοντινές Υάδες ταξινομούνται ως II3m ( πιο διάχυτο , με λιγότερους αστέρες ) .
Υπάρχουν περισσότερα από 1.100 γνωστά ανοικτά σμήνη στον Γαλαξία μας , αλλά ο πραγματικός αριθμός τους μπορεί να είναι ακόμα και δεκαπλάσιος αυτού .
Στους σπειροειδείς γαλαξίες τα ανοικτά σμήνη βρίσκονται σχεδόν πάντα μέσα στους σπειροειδείς βραχίονες , όπου οι πυκνότητες του αερίου είναι οι υψηλότερες και δημιουργούνται έτσι περισσότεροι αστέρες , ενώ τα σμήνη αυτά συνήθως διαλύονται πριν προφθάσουν να ταξιδέψουν πέρα από τα όρια του βραχίονά τους .
Τα ανοικτά σμήνη συνωστίζονται κοντά στο γαλαξιακό επίπεδο , με απόσταση κλίμακας στην περίπτωση του Γαλαξία μας περί τα 180 έτη φωτός , ενώ η διάμετρος του δίσκου του Γαλαξία είναι σχεδόν 100.000 έτη φωτός .
Στους ανώμαλους γαλαξίες τα ανοικτά σμήνη μπορούν να βρίσκονται οπουδήποτε μέσα στον όγκο τους , με τη συγκέντρωσή τους να είναι μεγαλύτερη εκεί όπου το διαστρικό αέριο είναι πυκνότερο .
Στους ελλειπτικούς γαλαξίες δεν παρατηρούνται ανοικτά σμήνη και ο λόγος είναι ότι η αστρογένεση έχει παύσει πριν από εκατοντάδες εκατομμύρια έτη σε αυτούς τους γαλαξίες και έτσι τα όποια ανοικτά σμήνη υπήρχαν αρχικώς εκεί έχουν διαλυθεί προ πολλού .
Στον Γαλαξία μας η κατανομή των σμηνών εξαρτάται από την ηλικία τους : Τα γηραιότερα σμήνη απέχουν κατά μέσο όρο περισσότερο από το γαλαξιακό κέντρο και γενικά βρίσκονται σε σημαντικές αποστάσεις και από το γαλαξιακό επίπεδο .
Οι παλιρροϊκές δυνάμεις είναι ισχυρότερες εγγύτερα στο κέντρο του Γαλαξία , κάτι που αυξάνει τον ρυθμό διαλύσεως των σμηνών , αλλά και τα πυκνά νεφελώματα που διαλύουν τα σμήνη είναι περισσότερο συγκεντρωμένα προς τις εσωτερικές περιοχές του Γαλαξία , ώστε τα σμήνη σε αυτές τις περιοχές τείνουν να διαλύονται σε μικρότερες ηλικίες από όσο τα αντίστοιχα σε πιο περιφερειακές θέσεις .
Επειδή τα ανοικτά σμήνη τείνουν να διαλύονται προτού οι περισσότεροι από τους αστέρες τους φθάσουν στο τέλος της ζωής τους , το φως του σμήνους προέρχεται περισσότερο από τους νεαρούς , κυανόλευκους αστέρες , που έχουν και τη μεγαλύτερη λαμπρότητα .
Αυτοί οι αστέρες έχουν κατά πολύ μικρότερες διάρκειες ζωής , λιγότερο από 50 εκατομμύρια έτη .
Τα γηραιότερα ανοικτά σμήνη τείνουν να περιέχουν πιο « κίτρινα » άστρα κατά μέσο όρο .
Μετά την εξάντληση των πυρηνικών τους « καυσίμων » , οι μέσης και μικρής μάζας αστέρες απορρίπτουν τα εξωτερικά τους στρώματα , που σχηματίζουν ένα πλανητικό νεφέλωμα , και εξελίσσονται σε λευκούς νάνους .
Ενώ τα περισσότερα ανοικτά σμήνη διαλύονται προτού τα περισσότερα μέλη τους φθάσουν στο στάδιο του λευκού νάνου , ο παρατηρούμενος αριθμός λευκών νάνων σε ανοικτά σμήνη είναι ακόμα μικρότερος από τον αναμενόμενο .
Μία πιθανή εξήγηση για την έλλειψη λευκών νάνων είναι ότι , όταν ένας ερυθρός γίγαντας απωθεί τα εξωτερικά του στρώματα , μία ελαφρά ασυμμετρία στην απώλεια του υλικού θα μπορούσε να δώσει στον πυρήνα του αστέρα ( ο οποίος δίνει τον λευκό νάνο ) μία ώθηση με ταχύτητα μερικών χιλιομέτρων ανά δευτερόλεπτο , αρκετή για να τον απομακρύνει από το σμήνος .
Με άλλα λόγια , η ταχύτητα διαφυγής του ανοικτού σμήνους είναι μικρότερη από αυτή .
Εξαιτίας της συγκεντρώσεώς τους στον χώρο , οι προσεγγίσεις μεταξύ αστέρων μέσα σε ένα ανοικτό σμήνος είναι συνηθισμένες .
Για ένα τυπικό σμήνος χιλίων αστέρων με ακτίνα 1,5 έτους φωτός , μέσα στο οποίο είναι συγκεντρωμένη η μισή του μάζα , κατά μέσο όρο ένας αστέρας θα αλληλεπιδράσει βαρυτικά σημαντικά με ένα άλλο μέλος του σμήνους μία φορά κάθε 10 εκατομμύρια έτη .
Ο ρυθμός αυτός είναι ακόμα ταχύτερος στα πυκνότερα σμήνη .
Αυτές οι συναντήσεις μπορεί να έχουν μεγάλη επίδραση στους εκτεταμένους περιαστρικούς δίσκους υλικού που περιβάλλουν πολλούς νεαρούς αστέρες .
Οι παλιρροϊκές διαταραχές μεγάλων δίσκων μπορεί να έχουν ως αποτέλεσμα τον σχηματισμό μεγάλης μάζας πλανητών και φαιών νάνων , παράγοντας συνοδούς σε αποστάσεις 100 AU ή περισσότερο από τον κεντρικό αστέρα .
Πολλά ανοικτά σμήνη είναι ενδογενώς ασταθή , με αρκετά μικρή μάζα ώστε η ταχύτητα διαφυγής από αυτά να είναι μικρότερη από τη μέση ταχύτητα των αστέρων που τα αποτελούν .
Αυτά τα σμήνη θα διαλυθούν μέσα σε λίγα εκατομμύρια έτη .
Πολλές φορές η απώθηση και απώλεια του αερίου από το οποίο δημιουργήθηκε το σμήνος από την πίεση ακτινοβολίας των νεαρών θερμών αστέρων μειώνει αρκετά τη μάζα του σμήνους , ώστε αυτό το όριο μάζας διασχίζεται στην πορεία .