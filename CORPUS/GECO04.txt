Η Δημοκρατία του Αρτσάχ ( αρμενικά : Արցախի Հանրապետություն‎ Arts'akhi Hanrapetut'yun ) , ή απλά Αρτσάχ , κοινώς γνωστή με το προηγούμενο όνομά της Δημοκρατία του Ναγκόρνο-Καραμπάχ ( 1991 - 2017 ) , είναι μια μονομερώς ανακηρυγμένη , μη αναγνωρισμένη δημοκρατία στο Νότιο Καύκασο .
Η περιοχή θεωρείται από τον ΟΗΕ μέρος του Αζερμπαϊτζάν , αλλά είναι υπό τον έλεγχο των Αρμενίων αυτονομιστών .
Η Δημοκρατία του Αρτσάχ ελέγχει το μεγαλύτερο μέρος της παλαιάς αυτόνομης περιοχής του Ναγκόρνο-Καραμπάχ της ΕΣΣΔ και κάποιες γειτονικές περιοχές που τη δίνουν κοινά σύνορα με την Αρμενία προς τη δύση και το Αζερμπαϊτζάν στα βόρεια , τα ανατολικά και τα νότια .
Η περιοχή του Ναγκόρνο-Καραμπάχ με αρμενικό κατά βάση πληθυσμό διεκδικήθηκε τόσο από τη Λαϊκή Δημοκρατία του Αζερμπαϊτζάν , όσο και από την Πρώτη Δημοκρατία της Αρμενίας , όταν οι δύο χώρες απέκτησαν την ανεξαρτησία τους το 1918 , μετά την πτώση της Ρωσικής Αυτοκρατορίας .
Κατά τα χρόνια της Σοβιετικής Ένωσης , το 1923 , ιδρύθηκε η αυτόνομη περιοχή ( όμπλαστ ) του Ναγκόρνο-Καραμπάχ εντός της Σοβιετικής Σοσιαλιστικής Δημοκρατίας του Αζερμπαϊτζάν .
Με την διάλυση της Σοβιετικής Ένωσης το 1991 , η περιοχή υπήρξε το κέντρο μιας νέας διαμάχης ανάμεσα στην Αρμενία και το Αζερμπαϊτζάν .
Το 1991 , ένα δημοψήφισμα πραγματοποιήθηκε στην περιοχή του Ναγκόρνο - Καραμπάχ και τη γειτονική επαρχία Σαχουμιάν και οδήγησε στη διακήρυξη της ανεξαρτησίας .
Οι μεγάλης κλίμακας εθνοτικές συγκρούσεις οδήγησαν στον Πόλεμο του Ναγκόρνο - Καραμπάχ στο διάστημα 1991-1994 , που τελείωσε με κατάπαυση του πυρός και διαμόρφωσε τα σύνορα που υπάρχουν μέχρι και σήμερα .
Η Δημοκρατία του Αρτσάχ είναι προεδρική δημοκρατία ( μετά το δημοψήφισμα του 2017 , όπου εγκρίθηκε και η μετονομασία της χώρας ) με ένα νομοθετικό σώμα .
Η εξάρτηση του Αρτσάχ από την Αρμενία σε πολλούς τομείς είναι τόσο μεγάλη που λειτουργεί ως ντε φάκτο μέρος της Αρμενίας .
Η χώρα είναι ορεινή , ο πληθυσμός είναι κυρίως Χριστιανικός και στενά συνδεδεμένος με την Αρμενική Αποστολική Εκκλησία .
Πολλά ιστορικά μοναστήρια είναι δημοφιλή στους τουρίστες , που προέρχονται ως επί το πλείστον από την αρμενική διασπορά , καθώς τα ταξίδια διεξάγονται εύκολα μόνο μεταξύ της Αρμενίας και του Αρτσάχ .
Η Δημοκρατία του Αρτσάχ βρίσκεται στην οροσειρά του Καυκάσου στην ευρύτερη περιοχή του Καραμπάχ .
Το όνομα Καραμπάχ για πρώτη φορά συναντάται σε γεωργιανές και περσικές πηγές του 13ου και 14ου αιώνα και αναφέρεται σε ένα αρμενικό πριγκιπάτο , γνωστό από τους σύγχρονους ιστορικούς ως Βασίλειο του Αρτσάχ ή Κνάχεν .
Κατά την πρώιμη αρχαιότητα η περιοχή κατοικούνταν από το λαό Κούρα-Άραξη , που ονομάστηκε έτσι από τους σύγχρονους ιστορικούς , επειδή κατοικούσε μεταξύ των δύο αυτών ποταμών .
Λίγα είναι γνωστά για την αρχαία ιστορία της περιοχής , αν και έχουν βρεθεί κάποια κοσμήματα που γράφουν επάνω το όνομα του βασιλιά των Ασσυρίων Αντάντ-Νιραρί .
Για πρώτη φορά η περιοχή του Αρτσάχ αναφέρεται σε επιγραφές του Σαρντούρ Β΄ , βασιλιά της Ουραρτού ( 763 - 734 π.Χ ) ως Ουρτεχίνι .
Ο Στράβωνας ονομάζει την περιοχή Ορχισθένη ( Ορχιστένα , σ.σ .
Αρτσάχ ) και τη θεωρεί περιοχή της Αρμενίας με μεγάλο αριθμό ιππέων .
Ο Στράβωνας απαριθμεί όλους τους Αρμένιους βασιλείς μέχρι το 189 π.Χ , αλλά δεν αναφέρει καθόλου την Ορχιστένα όταν μιλά γι ' αυτούς .
Αυτό ίσως να σημαίνει πως η περιοχή προηγήθηκε χρονικά της Αρμενικής Αυτοκρατορίας .
Οι αρχαίοι κάτοικοι του Αρτσάχ μιλούσαν μια διάλεκτο των αρμενικών .
Η Δημοκρατία του Αρτσάχ είναι μια προεδρική δημοκρατία μετά το δημοψήφισμα του 2017 .
Η θέση του πρωθυπουργού έχει καταργηθεί και η εκτελεστική εξουσία ασκείται από τον Πρόεδρο που είναι και ο αρχηγός του κράτους και επικεφαλής της κυβέρνησης .
Ο πρόεδρος εκλέγεται άμεσα για δύο συνεχόμενες πενταετίες .
Ο σημερινός Πρόεδρος είναι ο Μπακό Σαχακιάν .
Η Εθνική Συνέλευση αποτελεί ένα ενιαίο νομοθετικό σώμα . Έχει 33 μέλη , τα οποία εκλέγονται για 5 χρόνια .
Οι εκλογές διεξάγονται μέσα σε ένα πολυκομματικό σύστημα .
Το 2009 , η Αμερικανική ΜΚΟ Freedom House κατέταξε τη Δημοκρατία του Αρτσάχ σε ανώτερη θέση από τις Δημοκρατίες της Αρμενίας και του Αζερμπαϊτζάν όσον αφορά το σεβασμό προς τα ατομικά και πολιτικά δικαιώματα .
Οι εκλογές στο Αρτσάχ δεν αναγνωρίζονται από διεθνείς οργανισμούς , όπως η Ευρωπαϊκή Ένωση και ο Οργανισμός Ισλαμικής Συνεργασίας , καθώς και από πολλές επιμέρους χώρες .
Πολιτικά η Δημοκρατία του Αρτσάχ , όπως και σε πολλούς άλλους τομείς , εξαρτάται σε μεγάλο βαθμό από την Αρμενία και λειτουργεί ουσιαστικά ως ντε φάκτο μέρος της Αρμενίας .
Στις 3 Νοεμβρίου 2006 , ο τότε Πρόεδρος της Δημοκρατίας του Ναγκόρνο-Καραμπάχ , ο Αρκάντι Γουκασιάν , υπέγραψε διάταγμα για να διοργανωθεί δημοψήφισμα για το Σύνταγμα του Ναγκόρνο-Καραμπάχ .
Αυτό πραγματοποιήθηκε στις 10 Δεκεμβρίου του ίδιου έτους και οι ψηφοφόροι με συντριπτική πλειοψηφία ενέκριναν το νέο Σύνταγμα .
Σύμφωνα με τα επίσημα προκαταρκτικά αποτελέσματα το ποσοστό συμμετοχής άγγιξε το 87,2 % και από αυτούς το 98,6 % των ψηφοφόρων ενέκρινε το Σύνταγμα .
Το Πρώτο άρθρο του εγγράφου περιέγραφε την τότε Δημοκρατία του Ναγκόρνο-Καραμπάχ ως « κυρίαρχο , δημοκρατικό , νομικό και κοινωνικό κράτος » .
Ωστόσο , η ψηφοφορία επικρίθηκε αυστηρά από οργανώσεις , όπως η Ευρωπαϊκή Ένωση , ο ΟΑΣΕ και το ΓΚΟΥΑΜ , που απέρριψαν το δημοψήφισμα , θεωρώντας το παράνομο Το αποτέλεσμα επέκρινε επίσης και η Τουρκία , η οποία παραδοσιακά υποστηρίζει το Αζερμπαϊτζάν σε όλα σχεδόν τα πολιτικά ζητήματα εξαιτίας της κοινής καταγωγής των Τούρκων με τους Αζέρους , και είχε ιστορικά σοβαρές εντάσεις με την Αρμενία . Ένα δεύτερο δημοψήφισμα πραγματοποιήθηκε στις 20 Φεβρουαρίου 2017 , με 87.6 % των ψηφοφόρων να ψηφίζει υπέρ της θέσπισης νέου Συντάγματος .
Η συμμετοχή άγγιξε το 76 % .
Το σύνταγμα αυτό , μεταξύ άλλων , μετέτρεψε το σύστημα της κυβέρνησης από ημι-προεδρικό σε πλήρως προεδρικό και άλλαξε το επίσημο όνομα της χώρας από Δημοκρατία του Ναγκόρνο-Καραμπάχ σε Δημοκρατία του Αρτσάχ Το νέο όνομα υπονοεί μια αξίωση για τις περιοχές πέρα από το Ναγκόρνο-Καραμπάχ που ελέγχονται επίσης έως σήμερα από τη Δημοκρατία του Αρτσάχ .
Το Προεδρικό σύστημα θεωρήθηκε ότι θα επιτρέπει την ταχύτερη λήψη αποφάσεων σε θέματα ασφαλείας .
Για πολλούς το δημοψήφισμα του 2017 θεωρείται απάντηση στις συγκρούσεις του 2016 στο Ναγκόρνο-Καραμπάχ .
Το Υπουργείο Εξωτερικών έχει έδρα τη Στεπανακέρτ .
Η Δημοκρατία του Αρτσάχ λειτουργεί πέντε μόνιμες Αποστολές και ένα Γραφείο κοινωνικοπολιτικών πληροφοριών στη Γαλλία .
Μόνιμες Αποστολές υπάρχουν στην Αρμενία , την Αυστραλία , τη Γαλλία , τη Γερμανία , τη Ρωσία , τις Ηνωμένες Πολιτείες , και ένα για τις χώρες της Μέσης Ανατολής με έδρα τη Βηρυτό .
Στόχος των γραφείων αυτών είναι να παρουσιάζουν τις επίσημες θέσεις του κράτους , να παρέχουν πληροφορίες και να διευκολύνουν την ειρηνευτική διαδικασία .
Η Δημοκρατία του Αρτσάχ έχει άριστες σχέσεις με την Αρμενία .
Σε ομιλία του το 2015 , ο Πρόεδρος της Αρμενίας Σερζ Σαρκισιάν , δήλωσε ότι θεωρεί το Ναγκόρνο-Καραμπάχ « αναπόσπαστο κομμάτι της Αρμενίας » .
Η Δημοκρατία του Αρτσάχ είναι μέλος της Κοινότητας για τη Δημοκρατία και τα Δικαιώματα των Εθνών , κοινώς γνωστή ως « Κοινοπολιτεία των μη αναγνωρισμένων εθνών » .
Σύμφωνα με το Σύνταγμα του Αρτσάχ ο στρατός βρίσκεται υπό τον άμεσο έλεγχο της κυβέρνησης .
Η Αμυντική Δύναμη του Αρτσάχ ιδρύθηκε επίσημα στις 9 Μαΐου 1992 , με στόχο την άμυνα κατά του Αζερμπαϊτζάν .
Πολέμησε το στρατό του Αζερμπαϊτζάν έως την κατάπαυση του πυρός στις 12 Μαΐου του 1994 .
Σήμερα , η Αμυντική Δύναμη του Αρτσάχ αποτελείται από περίπου 18.000–20.000 αξιωματικούς και στρατιώτες .
Ωστόσο , μόνο 8.500 πολίτες υπηρετούν στο στρατό του Αρτσάχ και περίπου 10.000 προέρχονται από την Αρμενία .
Υπάρχουν επίσης 177-316 τανκ , 256-324 επιπλέον οχήματα μάχης , και 291-322 όπλα και όλμοι .
Πολλές από τις προμήθειες όπλων της Αρμενίας πηγαίνουν κατευθείαν στην περιοχή του Αρτσάχ .
Η περιοχή του Ναγκόρνο-Καραμπάχ θεωρείται μία από τις πιο βαριά ναρκοθετημένες περιοχές της πρώην Σοβιετικής Ένωσης .
Τα Ηνωμένα Έθνη και οι ΗΠΑ έχουν υπολογίσει τον αριθμό των ναρκών στη χώρα σε 100.000 .
Εξαιτίας των ναρκών υπήρξαν πολλές απώλειες αμάχων .
Το Πρόγραμμα των Ηνωμένων Εθνών για την Ανάπτυξη ( UNDP ) ισχυρίζεται ότι 123 άνθρωποι σκοτώθηκαν και πάνω από 300 τραυματίστηκαν από νάρκες ξηράς από την ανακωχή του 1994 και μετά .
Σήμερα , η Δημοκρατία του Αρτσάχ είναι ένα ντε φάκτο ανεξάρτητο κράτος . Έχει στενές σχέσεις με τη Δημοκρατία της Αρμενίας και χρησιμοποιεί το ίδιο νόμισμα , το δράμι .
Σύμφωνα με το παρατηρητήριο Ανθρωπίνων Δικαιωμάτων « από την αρχή της σύγκρουσης στο Καραμπάχ , η Αρμενία παρείχε ενισχύσεις , όπλα και εθελοντές .
Η αρμενική ανάμειξη στο Αρτσάχ κλιμακώθηκε μετά την επίθεση του Αζερμπαϊτζάν το Δεκέμβριο του 1993 .
Η Δημοκρατία της Αρμενίας άρχισε να στέλνει στρατιώτες και τακτικό στρατό και στρατεύματα του υπουργείου εσωτερικών για να πολεμήσουν στο Αρτσάχ. » Η πολιτική σκηνή της Αρμενίας και του Αρτσάχ είναι τόσο στενά συνυφασμένη , ώστε ο πρώην πρόεδρος της Δημοκρατίας του Ναγκόρνο-Καραμπάχ , Ρομπέρτ Κοτσαριάν , έγινε αρχικά πρωθυπουργός ( από το 1994 έως το 1997 ) και στη συνέχεια πρόεδρος της Αρμενίας ( από το 1998 έως το 2008 ) .
Ωστόσο , οι αρμενικές κυβερνήσεις έχουν επανειλημμένα δεχθεί διεθνείς πιέσεις για να μην ενωθούν τα δύο κράτη , λόγω των διαπραγματεύσεων που διεξάγονται υπό την αιγίδα της Ομάδας του Μινσκ του ΟΑΣΕ .
Επί του παρόντος , η διαδικασία διαμεσολάβησης βρίσκεται σε στασιμότητα , με τις πιο πρόσφατες συζητήσεις στο Ραμπουιγιέ της Γαλλίας να μην οδηγούν σε κάποια συμφωνία .
Το Αζερμπαϊτζάν έχει ζητήσει επισήμως να αποσυρθούν τα αρμενικά στρατεύματα από όλες τις επίμαχες περιοχές του Αζερμπαϊτζάν εκτός του Ναγκόρνο-Καραμπάχ και όλοι οι εκτοπισμένοι να μπορούν να επιστρέψουν στα σπίτια τους .
Η Αρμενία ισχυρίζεται ότι το Ναγκόρνο-Καραμπάχ δεν ανήκει στο Αζερμπαϊτζάν και πιστεύει στην αυτοδιάθεση των κατοίκων της περιοχής .
Το 2008 ο πρόεδρος του Αζερμπαϊτζάν Ιλχάμ Αλίγιεφ , δήλωσε ότι « το Ναγκόρνο-Καραμπάχ δεν θα γίνει ποτέ ανεξάρτητο , η θέση μας υποστηρίζεται από διεθνείς μεσολαβητές , η Αρμενία πρέπει να αποδεχθεί την πραγματικότητα » .
Στις 14 Μαρτίου 2008 , η Γενική Συνέλευση των Ηνωμένων Εθνών ενέκρινε ένα μη δεσμευτικό ψήφισμα με ψήφους 39 υπέρ και 7 κατά , με 100 αποχές , επιβεβαιώνοντας την εδαφική ακεραιότητα του Αζερμπαϊτζάν και εκφράζοντας την υποστήριξη των διεθνώς αναγνωρισμένων συνόρων της χώρας , απαιτώντας την άμεση απόσυρση όλων των αρμενικών δυνάμεων από όλα τα κατεχόμενα εδάφη .
Κανένα κράτος-μέλος του ΟΗΕ δεν έχει αναγνωρίσει το Αρτσάχ , παρόλο που κάποιες μη αναγνωρισμένες κρατικές οντότητες το έχουν αναγνωρίσει .
Η σύγκρουση στο Ναγκόρνο-Καραμπάχ είχε ως αποτέλεσμα τη μετατόπιση 528.000 Αζέρων από τα αρμενικά εδάφη , συμπεριλαμβανομένου του Αρτσάχ .
Το Αρτσάχ είναι ορεινό . Έχει έκταση 11.500 τετραγωνικών χιλιομέτρων και συνορεύει με την Αρμενία , το Αζερμπαϊτζάν και το Ιράν .
Η υψηλότερη κορυφή στη χώρα είναι το Όρος Μραβ στα 3.340 μέτρα .
Το κλίμα είναι ήπιο και εύκρατο .
Η μέση θερμοκρασία είναι 11 °C ( 52 °F ) , η οποία κυμαίνεται κάθε χρόνο μεταξύ 22 °C ( 72 °F ) τον Ιούλιο και −1 °C ( 30 °F ) τον Ιανουάριο .
Πάνω από 2.000 είδη φυτών υπάρχουν στο Αρτσάχ και περισσότερο από το 36 % της χώρας είναι δασικές εκτάσεις .
Η χλωρίδα βρίσκεται ως επί το πλείστον στις στέπες και σε αλπικά τοπία και τούνδρες .
Η Δημοκρατία του Αρτσάχ διαιρείται σε οκτώ διοικητικές περιφέρειες .
Αυτές περιλαμβάνουν τις πέντε περιοχές της πρώην αυτόνομης περιοχής του Ναγκόρνο-Καραμπάχ , την επαρχία Σαχουμιάν , η οποία βρίσκεται αυτή τη στιγμή υπό τον έλεγχο των αζέρικων δυνάμεων και τις επτά περιοχές γύρω από το πρώην Ναγκόρνο-Καραμπάχ που είναι υπό τον έλεγχο του Αρτσάχ .
Το 2015 , ο πληθυσμός της χώρας ήταν 150.932 και αποτελούνταν από 95 % Αρμένιους και 5 % άλλους λαούς . [ αμφίβολο – συζήτηση ] Τον Μάρτιο του 2007 , η τοπική κυβέρνηση ανακοίνωσε ότι ο πληθυσμός ήταν 138.000 .
Το ετήσιο ποσοστό γεννήσεων καταγράφηκε στις 2.200–2.300 ανά έτος , μια αύξηση από σχεδόν 1.500 το 1999 .
Πληθυσμός κατά επαρχία : Το μεγαλύτερο μέρος του αρμενικού πληθυσμού του Αρτσάχ είναι Χριστιανοί και ανήκουν στην Αρμενική Αποστολική Εκκλησία , η οποία είναι μια ανατολική Ορθόδοξη Εκκλησία.Ακολουθεί ένα μικρό ποσοστό Ανατολικών Ορθόδοξων και Ευαγγελικών δογμάτων , παρόλο που οι στρατιωτικές αρχές απαγορεύουν κάθε Χριστιανική αιρετική δραστηριότητα στο Αρτσάχ για να υπάρχουν ειρηνικές σχέσεις μεταξύ των πολιτών .
Το Γκαντζασάρ είναι ένα ιστορικό μοναστήρι του Αρτσάχ . Άλλο μοναστήρι είναι το Νταντιβάνκ ή αλλιώς Χουταβάνκ που χτίστηκε μεταξύ του 9ου και του 13ου αιώνα .
Στόχος της κυβέρνησης είναι να συμπεριλάβει το μοναστήρι Γκαντζασάρ στον κατάλογο των μνημείων παγκόσμιας πολιτιστικής κληρονομίας της Ουνέσκο .
Το μοναστήρι Αμαράς του 4ου αιώνα ιδρύθηκε από τον εξέχοντα Αρμένιο Άγιο , τον Άγιο Γρηγόριο τον Διαφωτιστή , που έκανε την Αρμενία το πρώτο Χριστιανικό κράτος στον κόσμο το 301 μ.Χ .
Η κοινωνικοοικονομική κατάσταση της Δημοκρατίας του Αρτσάχ σε μεγάλο βαθμό επηρεάστηκε από τη σύγκρουση .
Ωστόσο , οι ξένες επενδύσεις έχουν αρχίσει να έρχονται .
Τα περισσότερα και μεγαλύτερα επιχειρηματικά κεφάλαια προέρχονται από τους Αρμένιους της Αρμενίας , τη Ρωσία , τις Ηνωμένες Πολιτείες , τη Γαλλία , την Αυστραλία , το Ιράν και τη Μέση Ανατολή .
Ο τομέας των τηλεπικοινωνιών αναπτύχθηκε σε μεγάλο βαθμό με την Karabakh Telecom , που επένδυσε εκατομμύρια δολάρια στην κινητή τηλεφωνία με την υποστήριξη μιας λιβανέζικης εταιρείας .
Η εξόρυξη χαλκού και χρυσού έχει αρχίσει να προωθείται από το 2002 με την ανάπτυξη και την έναρξη των εργασιών στο Ντρμπον .
Περίπου 27-28 χιλιάδες τόνοι συμπυκνωμάτων παράγονται ( υγρό βάρος ) με μέση περιεκτικότητα χαλκού γύρω στο 19-21 % και χρυσού γύρω στα 32-34 g/t .
Το τραπεζικό σύστημα ελέγχεται από Artsakhbank , που είναι η κρατική τράπεζα της χώρας και από έναν αριθμό αρμενικών τραπεζών .
Η Δημοκρατία του Αρτσάχ χρησιμοποιεί το δράμι Αρμενίας ως επίσημο νόμισμά της.Η Δημοκρατία του Αρτσάχ αναπτύσσει μια τουριστική βιομηχανία προσανατολισμένη προς την Αρμενία και την αρμενική διασπορά .
Το Αρτσάχ έχει ήδη παρουσιάσει μια μεγάλη αύξηση στον αριθμό των τουριστών τα τελευταία χρόνια , η οποία συνεχίζει να αυξάνεται λόγω των πολλών πολιτιστικών αξιοθεάτων στο Αρτσάχ .
Σήμερα υπάρχουν εννέα ξενοδοχεία στη Στεπανακέρτ .
Το πρακτορείο ανάπτυξης του Αρτσάχ λέει πως 4.000 τουρίστες εκτός της Αρμενίας επισκέφθηκαν τη χώρα το 2005 .
Ο αριθμός αυξήθηκε σε 8.000 το 2010 Το κόστος διαμονής στο Αρτσάχ είναι σχετικά πολύ φθηνό σε σύγκριση με την υπόλοιπη περιοχή και κυμαίνεται περίπου στα 25 - 70 US $ ανά άτομο ( Μάιος 2017 ) .
Ωστόσο , εκείνοι που ταξιδεύουν στο Αρτσάχ χωρίς την προηγούμενη συγκατάθεση και άδεια της κυβέρνησης της Αζερμπαϊτζάν θα στερηθούν την είσοδο στο Αζερμπαϊτζάν , εφόσον η χώρα αυτή θεωρεί ότι το Αρτσάχ καταλαμβάνεται παράνομα από τον αρμενικό στρατό .