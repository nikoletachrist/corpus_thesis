Στη διάρκεια της 18ης Δυναστείας , η Χατσεψούτ και ο γιός της Τούθμωσις Γ΄ έχτισαν και αυτοί τα δικά τους μνημεία εδώ , δίπλα σε αυτό του Φαραώ Μεντουχοτέπ Β΄ .
Ο Μεντουχοτέπ Β΄ , γιός του βασιλιά Ιντέφ Γ΄ , ανοικοδόμησε έναν μεγαλοπρεπή νεκρικό ναό στο Ντέιρ ελ-Μπάχρι που αποτέλεσε την αρχή της δημιουργίας στη θέση αυτή ενός νέου βασιλικού νεκροταφείου , κοντά στην πρωτεύουσά του , τις Θήβες .
Σήμερα το μνημείο αυτό δεν είναι ορατό , έχοντας υποστεί πολλές καταστροφές στο πέρασμα των αιώνων .
Ο ναός του Mεντουχοτέπ δεν είναι τόσο γνωστός , επειδή δεν έχει αναστηλωθεί πλήρως και στο εντυπωσιακό ύψος που κάποτε είχε .
Ο φωτογραφικός φακός του επισκέπτη εστιάζει περισσότερο στον σχεδόν πλήρως αποκατεστημένο ναό της Χατσεψούτ , που για τον λόγο αυτό είναι και τόσο `` πολυφωτογραφημένος '' .
Ο νεκρικός ναός του Μεντουχοτέπ ανακαλύφθηκε στη δεκαετία του 1860 .
Ο Ανρί Εντουάρ Ναβίλ , ο οποίος ανέσκαψε τον χώρο μεταξύ 1903-1907 , σχεδίασε μερικές πολύ ενδιαφέρουσες αναπαραστάσεις του νεκρικού συγκροτήματος .
Ακολούθησαν οι ανασκαφές του Χέρμπερτ Ουίνλοκ έως το 1932 .
Μετά το τέλος του Παλαιού Βασιλείου , στη διάρκεια της λεγόμενης 1ης Ενδιάμεσης Περιόδου , η Αίγυπτος βρισκόταν σε περίοδο κρίσης , εξαιτίας πιθανόν κάποιας κλιματικής αλλαγής η οποία έβλαψε την αγροτική παραγωγή προκαλώντας κοινωνικά και οικονομικά προβλήματα που είχαν ως αποτέλεσμα να δημιουργηθούν αναταραχές και εντάσεις στο εσωτερικό της .
Τότε δημιουργήθηκαν δύο ανταγωνιστικά κέντρα που το καθένα επεδίωκε να επικρατήσει έναντι του άλλου .
Το ένα κέντρο ήταν η Ηρακλεόπολη στον βορρά ( στην περιοχή της Κάτω Αιγύπτου ) και το άλλο ήταν οι Θήβες στον νότο στην περιοχή της Άνω Αιγύπτου .
Εκτός από τα εσωτερικά προβλήματα , στη διάρκεια της ίδιας μεταβατικής περιόδου , η Αίγυπτος είχε να αντιμετωπίσει ληστρικές επιδρομές από τις γειτονικές της περιοχές , τη Νουβία στο νότο και την Λιβύη στα δυτικά της .
Ο Μεντουχοτέπ Β΄ που βασίλευε στην Άνω Αίγυπτο με πρωτεύουσα τις Θήβες κατόρθωσε να αντιμετωπίσει τα εσωτερικά προβλήματα , αλλά και τους εξωτερικούς εχθρούς , επαναφέροντας την τάξη στο βασίλειο .
Κατάφερε επίσης να ενώσει και πάλι την Άνω και την Κάτω Αίγυπτο εγκαινιάζοντας την εποχή του Μέσου Βασιλείου ( 2055 - 1650 π.Χ . ) , του οποίου είναι ο ιδρυτής .
Με την κυριαρχία των Θηβών , η λατρεία του θεού Άμωνα και το ιερό του στις Θήβες , άρχισαν να αποκτούν ολοένα και μεγαλύτερη σημασία στη θρησκευτική ζωή της Αιγύπτου .
Ο Ουίνλοκ , στη διάρκεια των ανασκαφικών ερευνών του στο Ντέιρ ελ-Μπαχάρι , ανακάλυψε στον λόφο επάνω από τον νεκρικό ναό του Μεντουχοτέπ , έναν λαξευτό ομαδικό τάφο 60 στρατιωτών ( ΜΜΑ 507 ) .
Σύμφωνα με τον Ουίνλοκ οι στρατιώτες σκοτώθηκαν στη μάχη της Ηρακλεόπολης και ενταφιάστηκαν σε λινά σάβανα , διακοσμημένα με τη βασιλική δέλτο του φαραώ Μεντουχοτέπ Β ' .
Η αντίθετη άποψη υποστηρίζει ότι ο τάφος χρονολογείται στην εποχή του διαδόχου του Μεντουχοτέπ Β ' , του Σέσωστρη Α ' .
Το ταφικό μνημείο του Μεντουχοτέπ διαμορφωνόταν σε τρία επάλληλα επίπεδα και χαρακτηριζόταν από κιονοστοιχίες περιμετρικά , υπόστυλες αίθουσες και υπαίθριους χώρους .
Στο κέντρο της βαθμιδωτής κατασκευής δέσποζε μία πυραμίδα .
Η πρόσβαση γινόταν μέσω ράμπας .
Το μνημείο συνδυάζει στοιχεία της αρχιτεκτονικής των Πυραμίδων του Παλαιού Βασιλείου και των λαξευτών τάφων της Άνω Αιγύπτου . Ένας υπόγειος διάδρομος οδηγούσε στον ταφικό θάλαμο του Μεντουχοτέπ , ο οποίος όμως βρέθηκε συλημένος .
Στο μνημείο αυτό για πρώτη φορά ο τάφος ενός Φαραώ ενώθηκε με τον νεκρικό ναό του , ο οποίος χτίζεται κοντά , αλλά παράλληλα είναι ανεξάρτητο κτίσμα .
Αργότερα , στη διάρκεια του Νέου Βασιλείου , οι τάφοι των Φαραώ χτίζονται στους απομονωμένους λόφους της Κοιλάδας των Βασιλέων και είναι καλά κρυμμένοι μέσα σε υπόγειους θαλάμους που λαξεύονται στο έδαφος , ενώ οι νεκρικοί ναοί τους ανοικοδομούνται μακριά από τους τάφους , σε περίοπτο σημείο , κατά μήκος της πεδιάδας του Νείλου , στη Θηβαϊκή Νεκρόπολη .
Το εντυπωσιακό πολυεπίπεδο μνημείο του Μεντουχοτέπ και ο σχεδιασμός του , ήταν μία εντελώς πρωτότυπη δημιουργία και δεν υπήρχε όμοιά του .
Θα μπορούσε ίσως να συγκριθεί μόνο με τις Πυραμίδες του Παλαιού Βασιλείου .
Το νεκρικό συγκρότημα του Μεντουχοτέπ συνδεόταν στα ανατολικά του με έναν ναό ο οποίος βρισκόταν κάποτε στην Κοιλάδα του Νείλου .
Η σύνδεση γινόταν μέσω ενός ανυψωμένου δρόμου που είχε μήκος 1,2 χλμ .
Το κατώτερο επίπεδο του ναού είχε τη μορφή μίας τετράγωνης υπόστυλης αίθουσας με δύο παράλληλες σειρές διακοσμημένων οκταγωνικών κιόνων , περιμετρικά αυτής .
Το ανώτερο επίπεδο είχε παρόμοια διαμόρφωση , αλλά με κεντρικό πυραμιδωτό πυρήνα που ήταν αφιερωμένος στο θεό Montu-Re .
O κεντρικός πυρήνας περιβαλλόταν από μία υπόστυλη αίθουσα που βρισκόταν σε υψηλότερο επίπεδο και στηριζόταν περιμετρικά σε τριπλή σειρά κιονοστοιχιών .
Ο Montu ήταν μία αρχέγονη θεότητα των Θηβών που τιμούσαν οι βασιλείς της 11ης Δυναστείας οι οποίοι πολέμησαν για την ενοποίηση της Αιγύπτου , μετά από την εποχή χάους και αναρχίας της 1ης Ενδιάμεσης Περιόδου , ενοποίηση που επιτεύχθηκε την εποχή του Μεντουχοτέπ Β΄ .
Η στέγη του ναού δεν αποκλείεται να ήταν επίπεδη με κεντρική επίστεψη από χωμάτινο τύμβο .
Η οξυκόρυφη κατασκευή συμβόλιζε το `` αρχέγονο όρος '' που σχετιζόταν με τις αρχαίες αιγυπτιακές αντιλήψεις γύρω από τη δημιουργία του κόσμου .
Στο εσωτερικό του ταφικού μνημείου του Μεντουχοτέπ , εκτός από τον τάφο του ίδιου , βρέθηκαν επίσης χώροι λατρείας και λαξευτοί θαλαμοειδείς τάφοι για τις συζύγους και τα υπόλοιπα μέλη της οικογένειάς του .
Το δυτικό τμήμα του νεκρικού μνημείου ήταν αφιερωμένο στη λατρεία του θεοποιημένου βασιλιά .
Σε αυτό εντοπίστηκε ένα μικρό ιερό με ένα λατρευτικό άγαλμά του .
Αργότερα , το μικρό αυτό ιερό μετατράπηκε σε ναό του θεού Άμωνα - Ρα .
Στο πίσω μέρος αυτού του χώρου , υπήρχε μία υπόστυλη αίθουσα με πολλές πυκνές σειρές λίθινων κιονοστοιχιών , διακοσμημένες με ανάγλυφες παραστάσεις που απεικόνιζαν πομπές πλοίων , σκηνές κυνηγιού κι άλλες σκηνές από τα στρατιωτικά κατορθώματα του βασιλιά Μεντουχοτέπ .
To δυτικό τμήμα του ιερού χώρου ήταν λαξευμένο στις πλαγιές των ασβεστολιθικών λόφων .
Εδώ βρισκόταν ο υπόγειος διάδρομος που οδηγούσε στον κυρίως τάφο του Φαραώ .
Στο ταφικό μνημείο του Μεντουχοτέπ βρέθηκαν επίσης αγάλματα του βασιλιά Σέσωστρη Α ' ( αγγλ .
Senusret I ) ενός από τους σημαντικούς διαδόχους , της 12ης Δυναστείας .
Κατά μήκος της δυτικής πλευράς του μεγάλου πλατώματος , στον όροφο , βρέθηκε μεγάλος αριθμός λατρευτικών αγαλμάτων και τάφοι διαφόρων βασιλισσών και πριγκιπισσών .
Οι πριγκίπισσες αυτές ήταν ιέρειες της θεάς Άθωρ , μιας εκ των κυριoτέρων αιγυπτιακών θεοτήτων που σχετιζόταν με τις ταφικές πρακτικές και ιεροτελεστίες .
Παρόλο που από την ταφή του βασιλιά Μεντουχοτέπ δεν έχουν σωθεί πολλά , αφού καταληστεύτηκε από τους τυμβωρύχους , θετικό στοιχείο αποτελεί ότι κατέστη δυνατό να επανακτηθούν έξι σαρκοφάγοι από τους τάφους των βασιλικών κυριών Ashayet , Henhenet , Kawit , Kemsit , Muyet και Sadhesix .
Η κάθε σαρκοφάγος ήταν κατασκευασμένη από έξι πλάκες οι οποίες είχαν συναρμολογηθεί στις γωνίες με μεταλλικούς συνδέσμους .
Οι σαρκοφάγοι φέρουν εγχάρακτες διακοσμητικές ανάγλυφες παραστάσεις .
Ιδιαίτερα καλαίσθητο έργο είναι η σαρκοφάγος της Βασίλισσας Kawit που στεγάζεται στο Μουσείο Καΐρου .
Το 1900 ο Χάουαρντ Κάρτερ ( Howard Carter ) σκόνταψε τυχαία με το άλογό του επάνω στα ερείπια που έφραζαν την είσοδο ενός ορύγματος στον μεγάλο υπαίθριο χώρο της ανατολικής πλευράς , πριν από την ράμπα εισόδου στο ναό .
Η είσοδος αυτή ονομάζεται από τότε Bab el-Hosan , δηλαδή Πύλη του Ιππέα .
Ανασκάπτοντας το σημείο αυτό οδηγήθηκε σε έναν υπόγειο διάδρομο που κατέληγε σε έναν ημιτελή τάφο ή κενοτάφιο όπου ανακάλυψε ένα άγαλμα του Φαραώ Μεντουχοτέπ Β΄ , ένθρονου , λαξευμένο σε ψαμμιτόλιθο και επιχρωματισμένο με σκούρα χρωστική ουσία ( το οποίο εικονίζεται παραπάνω ) .
Ο Φαραώ φοράει το διπλό στέμμα της Άνω και Κάτω Αιγύπτου .
Ο νεκρικός ναός της Χατσεψούτ ανακαλύφθηκε στις ανασκαφές που διεξάγονταν στο Ντέιρ ελ-Μπαχάρι στα τέλη του 19ου αιώνα .
Ονομάζεται Djeser-Djeseru που σημαίνει `` το ιερότερο μέρος από όλα τα ιερά '' .
Βρίσκεται δίπλα στο ναό του Μεντουχοτέπ Β΄ , μέσα στις βραχώδεις παρειές των απόκρημνων ασβεστολιθικών λόφων οι οποίοι υψώνονται περίπου 300 μ. πάνω από τα μνημεία της περιοχής .
Η επιλογή της θέσης αυτής δεν έγινε τυχαία από την Χατσεψούτ .
Επιθυμία της ήταν να συνδεθεί το όνομά της με τον Μεντουχοτέπ Β΄ , έναν από τους πλέον ένδοξους Φαραώ του Μέσου Βασιλείου .
Το μνημείο διακοσμήθηκε κατά παραγγελία της με πάνω από 200 αγάλματα και διακοσμητικές παραστάσεις που απεικόνιζαν σκηνές από σημαντικά γεγονότα της ζωής της , όπως τη θεία γέννησή της , τη μεταφορά των οβελίσκων της και την εμπορική της αποστολή στο Punt .
Υλικό που λαξεύτηκε από τους βράχους της περιοχής χρησιμοποιήθηκε για το χτίσιμό του .
Σχεδιάστηκε από τον Senenmut , ένα πιστό αξιωματούχο της Χατσεψούτ , που ίσως υπήρξε και εραστής της .
Το μνημείο έπρεπε να προσαρμοστεί στις ιδιαιτερότητες της θέσης που επιλέχτηκε να ανοικοδομηθεί και να ευθυγραμμίζεται προς την ανατολή και το Ναό του Άμωνα στο Καρνάκ , ενώ βρισκόταν και πλησίον ενός παλαιότερου ιερού , αφιερωμένου στη θεά Άθωρ .
Στα χρόνια που βασίλευε η Χατσεψούτ η προσέγγιση στο ναό γινόταν μέσω δρόμου που ήταν διακοσμημένος με αγάλματα Σφιγγών .
Ο προαύλειος χώρος του μνημείου ήταν ένας κήπος όπου υπήρχαν φυτεμένα εξωτικά δέντρα και αρωματικά φυτά .
Ο ναός βανδαλίστηκε στο πέρασμα των χρόνων .
Ο Ακενατών αφαίρεσε οποιαδήποτε σχετική αναφορά στο θεό Άμων-Ρα ( επειδή λάτρευε τον θεό Ατέν ) , ενώ στους πρώιμους Χριστιανικούς χρόνους , ο αρχαίος ναός της Χατσεψούτ μετατράπηκε στο λεγόμενο `` Μοναστήρι του Βορρά '' , καθώς την εποχή εκείνη υπήρχε η τάση να καταστρέφεται και να παραμορφώνεται οτιδήποτε `` μη - Χριστιανικό '' το οποίο θεωρούταν ως κατάλοιπο παγανιστικών λατρειών .
Ο ναός , χτισμένος κάτω από τον γκρεμό , ο οποίος υψώνεται επιβλητικά ακριβώς πίσω του , θεωρείται ένα από τα `` ασύγκριτα μνημεία της αρχαίας Αιγύπτου '' .
Τον τίτλο του Φαραώ δεν συνηθιζόταν να φέρουν οι γυναίκες .
Η Χατσεψούτ αποτέλεσε μία από τις σπάνιες αυτές εξαιρέσεις .
Η πρώτη γυναίκα της αρχαίας Αιγύπτου που στα σύγχρονα μνημεία παρουσιάζεται να κατέχει πλήρεις βασιλικές εξουσίες ήταν η Sobekneferu , της 12ης Δυναστείας .
Η ίδια δεν έκρυψε ότι ήταν γυναίκα και στα αγάλματά της φορά την γυναικεία ενδυμασία .
Αντίθετα , η Χατσεψούτ σταδιακά στην εικονογραφία της υιοθέτησε ανδρικά χαρακτηριστικά .
Η περίοδος που βασίλεψε ήταν μεταξύ 1479-1458 π.Χ . Ήταν σύζυγος του Φαραώ Τούθμωση Β΄ ( 1492 - 1479 π.Χ . ) και όταν ο ίδιος πέθανε , τον διαδέχτηκε ο γιός τους , Τούθμωσις Γ΄ ( 1479-1425 π.Χ. ) .
Επειδή όμως ήταν ανήλικος συμβασίλευε μαζί με την μητέρα του .
Σταδιακά , απέκτησε και η ίδια τον τίτλο του Φαραώ . Όταν ο Τούθμωσις Γ΄ ενηλικιώθηκε και πάλι η Χατσεψούτ τον υποβίβαζε και δεν ήθελε να αφήσει τα σκήπτρα της εξουσίας .
Μόνο μετά το θάνατό της μπόρεσε ο Τούθμωσις Γ΄ να αποκτήσει επίσημα την εξουσία ως Φαραώ .
Η Χατσεψούτ υποστήριζε ψεύτικα ότι ο πραγματικός πατέρας της ήταν ο θεός Άμων και έτσι μπόρεσε να πείσει τους υπηκόους της ότι ήταν στην πραγματικότητα μία θεά που είχε κάθε δικαίωμα να κυβερνά .
Στη διάρκεια της βασιλείας της χρησιμοποιούσε τα σύμβολα της φαραωνικής εξουσίας στις εικονογραφικές αναπαραστάσεις της .
Φορούσε ανδρική ενδυμασία και τοποθετούσε στα πρόσωπο των αγαλμάτων της μέχρι και τη ανδρική γενειάδα .
Για να εδραιώσει την εξουσία της στηρίχθηκε σε διάφορους νέους αξιωματούχους , που χαρίζοντάς τους προνόμια , κέρδιζε την ολοκληρωτική υποστήριξή τους . Ένας από αυτούς ήταν και ο Σενενμούτ ( Senenmut ) , που αναφέρθηκε και παραπάνω , ο οποίος είχε αναλάβει την εποπτεία του οικοδομικού της προγράμματος .
Η Χατσεψούτ , προόριζε την κόρη της την Neferure ως διάδοχό της στον θρόνο .
Ο Σενενμούτ είχε αναλάβει και την ανατροφή της Neferure .
Τόσο σημαντική ήταν η θέση του Senenmut που η Βασίλισσα τον είχε τιμήσει προσφέροντάς του μία θέση στον νεκρικό ναό της για να ενταφιαστεί εκεί και εκείνος .
Μετά τον θάνατο όμως της μικρής Neferure , o Senemut έχασε τα προνόμιά του .
Παρόλο που η Χατσεψούτ για το χτίσιμο του δικού της ταφικού μνημείου είχε ως πρότυπο τον ναό του Μεντουχοτέπ , τα δύο οικοδομήματα παρουσιάζουν σημαντικές διαφορές .
Η Χατσεψούτ υιοθέτησε έναν επιμήκη συνδυασμό βαθμιδωτών πλατωμάτων με κιονοστοιχίες που διαφέρουν από τον κεντρικό καθ΄ ύψος άξονα που κυριαρχεί στον σχεδιασμό του ταφικού μνημείου του Μεντουχοτέπ , διαφορά η οποία πιθανώς να οφείλεται στο γεγονός ότι η ταφή της δεν βρισκόταν στο κέντρο του οικοδομήματος .
Το ναό διαμορφώνουν τρία βαθμιδωτά διαδοχικά πλατώματα υπόστυλων στοών , που φθάνουν συνολικά τα 30 μ. σε ύψος και συνδέονται μεταξύ τους με ράμπες .
Το νεκρικό συγκρότημα συνδυάζει άριστα την αρχιτεκτονική , την γλυπτική διακόσμηση και την θέα , στοιχεία που το καθιστούν μοναδικό δημιούργημα .
Κάθε `` όροφος '' χαρακτηρίζεται από διπλές σειρές γωνιωδών στύλων .
Εξαίρεση αποτελεί η βορειοδυτική γωνία του κεντρικού πλατώματος όπου , για την κατασκευή του ναού του Άνουβη , έχουν χρησιμοποιηθεί κιονοστοιχίες Πρωτο-Δωρικού ( Αιγυπτιακού ) ρυθμού .
Οι ράμπες που συνδέουν τα πλατώματα ήταν κάποτε στολισμένες με δέντρα και άνθη .
Η διαμόρφωση του ναού της Χατσεψούτ συμβαδίζει με το `` κλασσικό '' πρότυπο των Θηβών που συμπεριλαμβάνει πυλώνες εισόδου , κήπους , υπαίθρια αυλή , υπόστυλη αίθουσα , ταφικό ναΐσκο και ιερό .
Οι πύλες του ιερού του Άμωνα , το οποίο βρίσκεται στο δυτικό τμήμα του νεκρικού συγκροτήματος της Χατσεψούτ , φέρουν ιερογλυφικές επιγραφές και είναι διακοσμημένες με έπαραστάσει επουέχουν θρησκευτικό - συμβολικό περιεχόμενο , και σύμβλα που σχείζονται μετιίς .
Στη νοτιοδυτική γωνία του κεντρικού πλατώματος υπάρχει ιερό αφιερωμένο στη θεά Άθωρ .
Η Χατσεψούτ στήριζε την εξουσία της στην υποτιθέμενη θεϊκή καταγωγή της .
Ζωντάνεψε το ταφικό μνημείο της συνδυάζοντας σε αυτό την μεταθανάτια λατρεία της με τη θεϊκή λατρεία .
Στο Djeser-djeseru το βασικότερο ιερό ήταν αυτό του θεού Άμωνα .
Ο κύριος ναός του Άμωνα βρισκόταν στο Καρνάκ των Θηβών , στην απέναντι , ανατολική , όχθη του Νείλου .
Το ιερό του Άμωνα που βρισκόταν στο ταφικό συγκρότημα της Χατσεψούτ αποτελούσε το κεντρικό σημείο ολόκληρου του μνημείου .
Μία φορά τον χρόνο , στη διάρκεια ιεροτελεστίας που ονομαζόταν `` Η Όμορφη Γιορτή της Κοιλάδας '' ( `` Beautiful Feast of the Valley '' ) , το λατρευτικό άγαλμα του θεού μεταφερόταν από το Καρνάκ στο ναό της Χατσεψούτ .