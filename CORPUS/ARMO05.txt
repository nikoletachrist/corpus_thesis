Τα μοναδικά σύνορα του εβραϊκού θεάτρου είναι γλωσσικά , αν και η γλωσσολογική προσέγγιση στο θέατρο δεν έχει με ακρίβεια καθορισθεί .
Τα εβραϊκά , η ιστορική και θρησκευτική γλώσσα των Εβραίων , δεν έπαψαν ποτέ να γράφονται και καθιερώθηκαν από αιώνες στη λογοτεχνία των πατρογονικών ιουδαϊκών εδαφών .
Η γερμανοεβραϊκή γλώσσα ( Γίντις , Yiddish ) καθιερώθηκε ως ομιλούμενη ζωντανή έκφραση των απέραντων ιουδαϊκών κοινοτήτων ανάμεσα στη Βαλτική και τη Μαύρη θάλασσα , με μετανάστες σε ολόκληρο τον κόσμο .
Τέλος , τα ισπανοεβραϊκά ( Λαντίνο , Ladino ) είναι η γλώσσα των Εβραίων που ζουν γύρω στη Μεσόγειο .
Πέρα όμως από τα καθιερωμένα αυτά γλωσσικά όργανα των Εβραίων , σε κάποιες περιπτώσεις γράφτηκαν θεατρικά έργα και σε γλώσσες ευρωπαϊκές .
Ο Ισραήλ Ζάνγκβιλ ( 1864 – 1926 ) –ο αποκαλούμενος « Ντίκενς των Εβραίων » - έγραψε εβραϊκά θεατρικά έργα σε αγγλική γλώσσα .
Ο Αλέξανδρος Γκράναχ ( 1890 – 1945 ) άρχισε ως ηθοποιός του θεάτρου Γίντις , απέκτησε φήμη γράφοντας θέατρο στα γερμανικά , ενώ μετά το 1933 ξαναγύρισε στο θέατρο Γίντις της Πολωνίας .
Δεν υπήρξε πρόσφορο έδαφος για την ανάπτυξη θεατρικής παράδοσης στους Εβραίους .
Η εντολή του Δευτερονομίου ( 22 , 5 ) « ποτέ άντρας ας μη φορέσει ένδυμα γυναικός » ήταν εμπόδιο για την ίδρυση θεάτρου , ακόμη και έως τον 19ο αιώνα .
Εντούτοις , είναι γεγονός ότι η κλασική ελληνική δραματουργία άσκησε ιδιαίτερη γοητεία στους Εβραίους συγγραφείς .
Πρωτοπόρος του εβραϊκού θεάτρου θεωρείται ο Εζεκιήλ ( Ezekiel ) από την Αλεξάνδρεια , Ιουδαίος δραματικός ποιητής της ελληνιστικής εποχής που άκμασε τον 2ο αιώνα μ.Χ .
Με πρότυπο ύφους τον Ευριπίδη , έγραψε στα ελληνικά σειρά τραγωδιών που εξιστορούν επεισόδια της Εξόδου των Εβραίων . Ήταν εκπρόσωπος της τάσης Εβραίων συγγραφέων να εκφράζονται στην ελληνική γλώσσα .
Η βαθμιαία εξέλιξη του εβραϊκού θεάτρου οφείλεται στους Ιουδαίους θαυματοποιούς , χορευτές και μίμους του Μεσαίωνα και στη διαλογική συζήτηση των Συναγωγών .
Πλανόδιοι μουσικοί και επαγγελματίες γελωτοποιοί συνέβαλαν επίσης στην ανάπτυξή του .
Οι πλανόδιοι ραψωδοί ήταν περιζήτητοι στα εβραϊκά πανηγύρια και κατά τον 15ο αιώνα τα δημοτικά τραγούδια τους είχαν δραματοποιηθεί υπό την επίδραση του γερμανικού δράματος και των θεατρικών έργων των Αρχιτραγουδιστών ( Meistersinger ) της Νυρεμβέργης .
Τυπικά παραδείγματα της επίδρασης αυτής είναι οι παραστάσεις με θρησκευτικά έργα και θέμα τους τον Αδάμ και την Εύα , τη θυσία του Ισαάκ , τον Ιωσήφ και τα αδέλφια του ή τον θάνατο του Μωυσή .
Το παλαιότερο χειρόγραφο τέτοιου έργου έχει ως θέμα τον προφήτη Ιωνά , βασισμένο σε ένα παρόμοιο έργο των Αρχιτραγουδιστών της Νυρεμβέργης , χρονολογούμενο από το 1582 .
Οι παραστάσεις των εβραϊκών πανηγυριών συγκεντρώθηκαν βαθμηδόν στην εβραϊκή εορτή Πουρίμ , η οποία τηρείται στις 14 και 15 του εβραϊκού μήνα Αδάρ ( μεταξύ Φεβρουαρίου και Μαρτίου ) .
Με χαρμόσυνες τελετές εορτάζονται τα γεγονότα της σωτηρίας των Εβραίων της Περσίας από τον ζυγό των Περσών ( 5ος π.Χ . αιώνας ) .
Σε ανάμνηση της απελευθέρωσης των Εβραίων από τους Πέρσες δίνονται θεατρικές παραστάσεις στη γερμανοεβραϊκή γλώσσα , με τις οποίες ιστορούνται τα περιστατικά που περιγράφονται στο Βιβλίο της Εσθήρ , η σωτηρία των Εβραίων της Περσίας με τη μεσολάβηση της βασίλισσας Εσθήρ , που την ημερομηνία τής εξόντωσής τους είχε ορίσει με κλήρους ( πουρίμ ) ο αντισημίτης άρχοντας της Περσίας Αμάν .
Η παρεμβολή στις παραστάσεις αυτές τραγουδιών , η εμμονή στην παράδοση , αλλά και ο αυτοσχεδιασμός , είναι στοιχεία που ίχνη τους μπορεί να βρεθούν και στο σύγχρονο εβραϊκό δράμα .
Το πρώτο εβραϊκό θεατρικό έργο , το οποίο γράφτηκε με σκοπό να παρασταθεί στη γιορτή Πουρίμ , με τίτλο « Η Κωμωδία του Γάμου » , χρονολογείται από τον 16ο αιώνα και αποδίδεται στον Εβραίο δραματικό ποιητή Γεχούντα ντε Σόμο ( Yehuda de Somo , 1527 – 1592 ) , με ολοφάνερη την επίδραση της ιταλικής “ κομέντια ντελ ’ άρτε ” .
Το εβραϊκό δράμα εδραιώθηκε στις αρχές του 17ου αιώνα , κυρίως στο Άμστερνταμ της Ολλανδίας , από Εβραίους πρόσφυγες της Ιταλίας και της Ισπανίας που κατέκλυσαν την ολλανδική πόλη , γράφοντας θέατρο στην εβραϊκή γλώσσα .
Το περιεχόμενό του το δανειζόταν από τα θρησκευτικά έργα του Ολλανδού δραματουργού Γιοστ φαν ντεν Φόντελ ( Joost van den Vondel , 1587 – 1679 ) και τη δραματική φόρμα του από την “ κομέντια ντελ ’ άρτε ” και τα “ άουτος σακραμεντάλες ” των Ισπανών δραματουργών Καλντερόν και Λόπε ντε Βέγκα .
Το « Θεμέλιο του Κόσμου » , ένα “ άουτο ” του Μωυσή Ζακούτο ( Moses Zacuto , 1625 – 1697 ) , ενός καββαλιστή συγγραφέα και ποιητή του Άμστερνταμ , δείχνει φανερά τη ζωηρή επίδραση του φαν Φόντελ .
Το πρώτο εβραϊκό έργο που τυπώθηκε στα εβραϊκά ήταν μια ηθικολογία του Γιόζεφ Πέντσο ντε λα Βέγκα ( Josef Penco de la Vega , 1650 – 1703 ) , με τον τίτλο “ Αιχμάλωτοι ( της ) ελπίδας ” ( εβρ .
Asire tiqva , αγγλ . μτφ .
The Prisoners of Hope ) , που δημοσιεύτηκε στο Άμστερνταμ το 1673 και ξανατυπώθηκε στο Λιβόρνο της Ιταλίας το 1770 .
Στο έργο περιέχονται και απαγγελίες , που πιστεύεται ότι γράφτηκαν για να παιχτούν σε τελετή θρησκευτικού σχολείου .
Ο Μοσέ Χαΐμ Λουτσάτο ( Μoshe Chaim Luzzatto , 1707 – 1747 ) , η εξέχουσα μορφή της περιόδου αυτής , ήταν Ιταλοεβραίος καββαλιστής , κάτοικος του Άμστερνταμ , ο οποίος θεωρείται θεμελιωτής της σύγχρονης εβραϊκής ποίησης .
Το θεατρικό έργο του “ Πύργος της Δύναμης ” , 1727 ( εβρ .
Miqdal Oz ) , βασισμένο στον “ Πιστό βοσκό ” του Γκουαρίνι , και το ηθικοπλαστικό δράμα “ Έπαινος για τη χρηστότητα ” , 1743 ( εβρ .
LaYesharim Tehila ) τοποθετούν τον Λουτσάτο ανάμεσα στους μεγάλους Εβραίους ποιητές .
Η Ιταλία του 18ου αιώνα είχε σημαντική παρουσία Εβραίων θεατρικών συγγραφέων .
Ο Σαμουέλ Ρομανέλι ( Samuel Romanelli , 1757 – 1814 ) μετέφρασε στα εβραϊκά έργα διαφόρων Ιταλών συγγραφέων , κυρίως του Μεταστάζιο , και αντλούσε τις πλοκές των δικών του έργων από τον Οβίδιο .
Η διαδεδομένη όμως μίμηση ξένων έργων , αλλά και η αυξανόμενη παραγωγή έργων , δεν κατέληξε στην ίδρυση ενός μόνιμου θεάτρου και το εβραϊκό δράμα παρέμενε γενικά φιλολογική άσκηση για θρησκευτικές μόνο γιορτές και άλλες ειδικές περιστάσεις , απομακρυσμένη από την κατ ’ ουσίαν σκηνική παράσταση .
Στο δεύτερο μισό του 18ου αιώνα , το κίνημα του Διαφωτισμού Χασκαλά ( Haskalah ) , υπό την κατεύθυνση του Γερμανοεβραίου φιλοσόφου Μωυσή Μέντελσον , αγωνίστηκε για την πνευματική χειραφέτηση του εβραϊκού λαού και την επιβίωση του πολιτισμού του .
Το Κίνημα της Χασκαλά είχε αναλάβει σχεδόν εξ ολοκλήρου τη θεατρική ψυχαγωγία μέχρι το 1876 , οπότε ο Αβραάμ Γκολντφέιντεν ( Αbraham Goldfaden , 1840 – 1908 ) ίδρυσε σε μια ταβέρνα το πρώτο μόνιμο γερμανοεβραϊκό θέατρο Γίντις , όπου παρουσίασε μουσικά σκετς με κείμενα γραμμένα από τον ίδιο , πάνω στα οποία οι ηθοποιοί αυτοσχεδίαζαν το διάλογό τους .
Ο Γκολντφέιντεν , ο οποίος ήταν ηθοποιός , δραματουργός , συγγραφέας ασμάτων , παραγωγός και σκηνοθέτης , επεξέτεινε τον θίασό του , εκπαίδευσε τους ηθοποιούς του , χρησιμοποίησε γυναίκες στη σκηνή –για πρώτη φορά στην εβραϊκή ιστορία– και από τις ασήμαντες κωμωδίες των πρώτων χρόνων του προχώρησε να γράψει αξιόλογα θεατρικά έργα , όπως “ Η Μάγισσα ” ( 1879 ) , το ιστορικό δράμα “ Η Σουλαμίτιδα ” ( 1880 ) , το “ Μπαρ Κοχβά ” ( 1882 ) και “ Ο Δαβίδ σε πόλεμο ” , το πρώτο θεατρικό έργο στα εβραϊκά που παίχτηκε στις Η.Π.Α . ( 1904 ) .
Μερικά από τα έργα αυτά παραμένουν και σήμερα στο δραματολόγιο του θεάτρου Γίντις .
Κατά τη διάρκεια του πεφωτισμένου Κινήματος Χασκαλά , ιδρύθηκαν θίασοι και θέατρα σε ολόκληρο τον κόσμο .
Ο θεατρικός συγγραφέας Γιάκομπ Λατάινερ ( Jacob Lateiner , 1853 – 1935 ) έγινε ιδρυτής ενός θεάτρου Γίντις στη Νέα Υόρκη . Ένας άλλος θίασος σχηματίστηκε τον ίδιο καιρό από τον θεατρικό συγγραφέα Μωυσή Χούρβιτς ( Moshe Hurwitz , 1844 – 1910 ) , ο οποίος μετανάστευσε και αυτός , όπως και ο Γκολντφέιντεν , στη Νέα Υόρκη .
Στην Ανατολική Ευρώπη , ιδιαίτερα στη Ρωσία , άνθησε περισσότερο από άλλα μέρη η παραγωγή εβραϊκών θεατρικών έργων .
Στην Οδησσό παίζονταν με επιτυχία τα έργα του δραματουργού Γιάκομπ Γεχούντα Λέρνερ ( Jacob Yehuda Lerner , 1849 – 1907 ) , τα οποία αποστασιοποιήθηκαν από τα εβραϊκά πρότυπα ή τους Εβραίους ήρωες .
Κλασική έμεινε η μετάφρασή του σε γλώσσα Γίντις του “ Ουριέλ Ακόστα ” του Γερμανού μυθιστοριογράφου και δραματουργού Κάρλ Γκούτσκοβ ( 1811 – 1878 ) . Ένα από τα αποτελέσματα του Κινήματος Χασκαλά ήταν η ανανέωση του ενδιαφέροντος για συγγραφή έργων με γλωσσικό όργανο τα εβραϊκά .
Η γνώση του δράματος αυξήθηκε περισσότερο με τις μεταφράσεις .
Η « Εσθήρ » και η « Γοθολία » του Ρακίνα μεταφράστηκαν επανειλημμένα και προσέλκυσαν το εβραϊκό ενδιαφέρον .
Επίσης μεταφράστηκαν ο “ Φάουστ ” του Γκαίτε και τα έργα του Σίλερ και του Λέσινγκ , όπως και τα έργα του Μεταστάζιο , του Μολιέρου και άλλων .
Τον Σαίξπηρ απομιμήθηκε ο Γιάκομπ Εφράτι ( Jacob Efrati , 1770 – 1840 ) στο δράμα του “ Η Bασιλεία του Σαούλ ” , που δημοσιεύτηκε για πρώτη φορά το 1764 .
Το θέατρο Γίντις στα χρόνια της Χασκαλά προοριζόταν να γίνει το όργανο για την ανάπτυξη της εθνικής και κοινωνικής συνείδησης των Εβραίων .
Οι Εβραίοι συγγραφείς της περιόδου αυτής έβαζαν τα θεμέλια ενός νέου ρεπερτορίου σε γλώσσα Γίντις και διαμόρφωναν ακροατήριο για το μελλοντικό εβραϊκό θέατρο .
Η ενεργητικότητα γενικά του εβραϊκού στοιχείου είχε ως αποτέλεσμα τα αυστηρά αντισημιτικά μέτρα που πήρε η Ρωσία μετά τη δολοφονία του ανεξίθρησκου τσάρου Αλεξάνδρου Β΄ , ο οποίος είχε άρει τους ασφυκτικούς περιορισμούς σε βάρος των εβραϊκών μειονοτήτων .
Το Σεπτέμβριο του 1883 όλα τα εβραϊκά θεατρικά έργα απαγορεύτηκαν ρητά , τα θέατρα έκλεισαν και πολλοί Εβραίοι δραματουργοί και ηθοποιοί μετανάστευσαν στην Αγγλία και την Αμερική .
Η Νέα Υόρκη έγινε εφεξής το κέντρο του θεάτρου Γίντις .
Η πρώτη απόπειρα για την εδραίωση του νεοϋορκέζικου εβραϊκού δράματος έγινε από τον Μπόρις Τομασέφσκι ( Boris Tomasevski , 1886 – 1939 ) και ενισχύθηκε με την άφιξη στη Νέα Υόρκη των Λατάινερ και Χούρβιτς .
Θέματα από τη ζωή των Εβραίων στην Ευρώπη , που είχαν γίνει ευχαρίστως αποδεκτά στις πρώτες ημέρες της μετανάστευσης , έγιναν σε σύντομο χρονικό διάστημα εκτός μόδας , καθώς ο αμερικανισμός εισχωρούσε στο εβραϊκό δράμα .
Ακόμη και ο Γκολντφέιντεν , ο οποίος μετανάστευσε επίσης στη Νέα Υόρκη το 1887 , διαπίστωσε ότι τα έργα του δεν συγκινούσαν το νέο κοινό τους και παραχώρησε τη θέση του σε ένα νέο δραματουργό , τον Γιάκομπ Μιχαήλοβιτς Γκόρντιν ( Jacob Mikhailovich Gordin , 1853 – 1909 ) , για να αναζωογονήσει το αμερικανικό θέατρο Γίντις .
Ο Γκόρντιν προσπάθησε να διευρύνει τη σκοπιά του με ελεύθερη προσαρμογή , με εβραϊκούς όμως όρους , έργων μεγάλων Ευρωπαίων δραματουργών από τον Σαίξπηρ μέχρι τον Ίψεν .
Ανάμεσα στα 70 περίπου έργα του Γκόρντιν , που σημείωσαν εξαιρετική επιτυχία στα νεοϋορκέζικα θέατρα , ήταν “ Ο Εβραίος βασιλιάς Ληρ ” ( 1892 ) και “ Θεός , Άνθρωπος και Διάβολος ” ( 1900 ) , βασισμένο στον “ Φάουστ ” του Γκαίτε .
O Γκόρντιν πέτυχε να παρουσιάσει τα έργα του σύμφωνα με το εβραϊκό πνεύμα , έτσι ώστε το έργο του γενικά να θεωρείται σημαντικό στην εξέλιξη του θεάτρου Γίντις στην Αμερική .
Ανάμεσα σε άλλους συγγραφείς που ακολούθησαν τον Γκόρντιν στην κατεύθυνση του κοινωνικού δράματος , με φανερές επιρροές από τον Ίψεν , τον Στρίντμπεργκ και τον Τολστόι , ήταν ο Λέο Κόμπριν ( Leon Kobrin , 1873 – 1946 ) , με τo έργο του “ Περίπατος στην όχθη ” , αλλά και τις περίτεχνες μεταφράσεις έργων των Εμίλ Ζολά , Μαξίμ Γκόρκι , Τολστόι , Φιοντόρ Ντοστογέφσκι και Άντον Τσέχοφ , καθώς και ο Σολομών Λίμπιν ( Solomon Libin , 1872 - 1955 ) , συγγραφέας πενήντα περίπου έργων , που πραγματεύονται τη ζωή των μεταναστών Εβραίων εργατών στη Νέα Υόρκη , από τα οποία το δράμα του “ Πονεμένες καρδιές ” ( αγγλ . μτφ .
Broken Hearts ) γνώρισε μεγάλη επιτυχία .
Στο διάστημα αυτό , το θέατρο Γίντις είχε σημειώσει σημαντική πρόοδο και στην Ευρώπη .
Το 1910 ο Μαξ Ράινχαρτ ανέβασε στο Βερολίνο μια γερμανική μετάφραση του “ Θεού της Εκδίκησης ” του Εβραίου δραματουργού Σόλεμ Ας ( Sholem Asch , 1880 – 1957 ) , o οποίος είχε πολιτογραφηθεί Αμερικανός το 1920 .
Το έργο αυτό , γραμμένο το 1907 , είναι η τραγωδία ενός ανθρώπου που διατηρεί οίκο ανοχής και πληροφορείται τελικά ότι η ίδια του η κόρη είναι πόρνη .
Ο θεός της εκδίκησης στο έργο είναι ο Θεός της Παλαιάς Διαθήκης , που πρεσβεύει ότι οι αμαρτίες των γονέων πέφτουν πάνω στα παιδιά .
Παρά τη βιβλική του έμπνευση , το θέμα του έργου θεωρήθηκε ακατάλληλο για παράσταση και όταν το δράμα ανέβηκε στη Νέα Υόρκη το 1924 , έγιναν προσπάθειες να κατέβει .
Η υπόθεση έφτασε μέχρι το Ανώτατο Δικαστήριο της Πολιτείας της Νέας Υόρκης , με εναγόμενους όλους τους εμπλεκομένους στην παράσταση .
Το έργο αυτό του Σόλεμ Ας έχει στην ουσία του αναμφισβήτητη δύναμη , όπως και τα περισσότερα έργα του , που ανάμεσά τους ξεχωρίζουν : “ Τρεις πόλεις ” ( 1933 ) , “ Σωτηρία ” ( 1934 ) , “ Ο πόλεμος συνεχίζεται ” ( 1936 ) , “ Ο Ναζωραίος ” ( 1939 ) , “ Ο Απόστολος ” ( 1943 ) , “ Ανατολικός ποταμός ” ( 1846 ) , “ Μαρία ” ( 1949 ) και “ Ο Προφήτης ” ( 1955 ) .
H ρωσική απαγόρευση της παρουσίασης εβραϊκών έργων χαλάρωσε το 1908 , έτσι ώστε να ιδρύσει ο δραματουργός Πέρετς Χίρσμπαϊν ( Peretz Hirshbein , 1880 – 1948 ) το πρώτο θέατρο τέχνης στην Οδησσό , με παραστάσεις έργων του Γκόρντιν , του Ας και του Ισαάκ Λάιμπ Πέρετς ( Isaac Leib Peretz , 1852 – 1915 ) , συμβολιστή ποιητή και συγγραφέα μονόπρακτων έργων , που γνώρισαν μεγάλη επιτυχία στη σκηνή .
Ο Χίρσμπαϊν , γεννημένος στη Λιθουανία , έγραψε έργα που έδιναν την τραχιά εικόνα των Εβραίων φτωχών –αγροτών , γυρολόγων κλπ.– της αγροτικής Λιθουανίας .
Είδωλά του ήταν ο Μαξίμ Γκόρκι και ο Χάουπτμαν . Έργα του που παίχτηκαν σε θέατρα των Ηνωμένων Πολιτειών και της Ευρώπης είναι : “ Mίριαμ ” ( 1905 ) , “ Το στοιχειωμένο χάνι ” ( 1912 ) , “ Η κόρη του Σμιθ ” ( 1915 ) , “ Πράσινα λιβάδια ” ( 1916 ) κ.ά .
Oι εξέχουσες φιλολογικές μορφές της σύγχρονης Αμερικής στο θέατρο Γϊντις ήταν ο Σόλεμ Αλάιχεμ ( Sholem Aleichem , 1859 – 1916 ) , o οποίος έδρασε και πέθανε σε ηλικία 57 ετών στη Νέα Υόρκη , και ο Χάλπερ Λέβικ ( Halper Levik , 1888 - ? ) .
Μερικά από τα σπουδαιότερα έργα τους ανέβηκαν στις νεοϋορκέζικες σκηνές με μεγάλη επιτυχία .
Ανάμεσα στα έργα του Αλάιχεμ περιλαμβάνονται : “ Το Διαζύγιο ” ( 1888 ) , “ Εβραίες θυγατέρες ” ( 1905 ) , “ Οι χρυσοθήρες ” ( 1907 ) , “ Δύσκολο να είσαι Εβραίος ” ( 1914 ) , “ Το τζάκποτ ” ( 1916 ) και “ Τένυε ο γαλατάς ” ( 1917 ) , στο οποίο βασίστηκε το σύγχρονο μιούζικαλ “ Βιολιστής στη Στέγη ” .
Εξάλλου , το έργο του Λέβικ “ Γκόλεμ ” ( Golem ) παίχτηκε στα εβραϊκά , στη γίντις , στα πολωνικά και στα αγγλικά ( με τον τίτλο “ Ποιητική Γνώση ” ) και αποτέλεσε τη βάση του θρησκευτικού μελοδράματος .
To 1945 ανέβηκε το έργο του “ Θαύμα στο γκέτο της Βαρσοβίας ” , που πραγματεύεται τον αγώνα των Πολωνών εναντίον των Ναζί κατακτητών .
Kυρίαρχη μορφή του θεάτρου Γίντις ήταν και ο Ρωσοεβραίος δραματουργός Σολομών Άνσκυ ( Solomon Ansky , 1863 – 1920 ) , ο οποίος με το αριστουργηματικό και παγκοσμίως δημοφιλές δράμα του “ Ντυμπούκ ” ( Dybbuk , 1914 ) , από τα σπουδαιότερα στο ρεπερτόριο της εβραϊκής θεατρικής σκηνής , πλούτισε τη λογοτεχνία της γίντις με τις αξίες της λαϊκής εβραϊκής παράδοσης .
H δημοτικότητα του θεάτρου Γίντις ανάμεσα στις εβραϊκές μάζες σε Ευρώπη και Αμερική φανέρωσε πως η επιβίωση της εβραϊκής γλώσσας μπορούσε να ενθαρρυνθεί με την ίδρυση ενός μόνιμου θιάσου για το ανέβασμα έργων αποκλειστικά στην εβραϊκή γλώσσα .