Η συμπεριφορά αναζήτησης τροφής αλλάζει ανάλογα με την εποχή του έτους .
Κατά την διάρκεια της άνοιξης και του καλοκαιριού , οι αδηφάγοι αναζητούν αβγά πουλιών που φωλιάζουν στο έδαφος , νύμφες σφηκών και σωροκάρπια ( berries ) .
Εάν βρεθούν λέμμινγκ ή ποντίκια στον δρόμο τους , οι αδηφάγοι επιτίθενται με αιφνίδια εφόρμηση , ενώ οι σκίουροι καταδιώκονται για αρκετή απόσταση , χωρίς επιτυχία μερικές φορές .
Εάν ανιχνευθεί κάποια φωλιά σκίουρων κάτω από το έδαφος , ακολουθεί σκάψιμο για να αποκαλυφθεί , αρκεί το βάθος όπου βρίσκεται να μην είναι μεγάλο .
Η τροφή , ανάλογα με το « είδος » της , ( λ.χ . ζωντανή λεία ή θνησιμαίο , μικρή ή μεγάλη ) μπορεί , να καταναλωθεί επί τόπου , να φαγωθεί αργότερα , να αποθηκευθεί ή να μεταφερθεί στα -τυχόν- κουτάβια .
Τα θηλυκά είναι ικανά να μεταφέρουν για μικρό χρονικό διάστημα , τροφή στο στομάχι τους και να την αποδώσουν μισοχωνεμένη στα μικρά τους .
Κατά τη διάρκεια του χειμώνα , το παχύ στρώμα χιονιού επιτρέπει στους αδηφάγους να στραφούν σε μεγαλύτερα θηράματα , ή να τρώνε τροφή αποθηκευμένη από το καλοκαίρι .
Η αποθήκευση της τροφής γίνεται σε τρύπες σκαμμένες στο έδαφος ή σε κουφάλες δένδρων .
Στην Σουηδία έχουν αναφερθεί ακόμη και πηγάδια ως θέσεις αποθήκευσης τροφής .
Η ανάκτηση γίνεται , στην πλειονότητα των περιπτώσεων , νωρίς τον χειμώνα , προτού το έδαφος παγώσει .
Η αποθήκευση της τροφής είναι ιδιαίτερα σημαντική για τα εγκυμονούντα θηλυκά , γι ’ αυτό και γίνεται κοντά στην φωλιά , ώστε να μπορούν να τρέφονται τα κουτάβια .
Οι αδηφάγοι , λόγω της εξαιρετικής οσφρητικής τους ικανότητας , συχνά αποκαλύπτουν τροφή θαμμένη στο έδαφος και έχει αποθηκευτεί από άλλα αρπακτικά , όπως λύκους και αρκούδες .
Οι αδηφάγοι είναι ενεργοί , γενικότερα , κατά τη διάρκεια της νύκτας , αν και δεν αποκλείεται κάποια ημερήσια δραστηριότητα .
Αναφέρονται περίοδοι ενεργητικότητας διαρκείας 3-4 ωρών , με ισόχρονα διαστήματα ανάπαυσης .
Τα μετεωρολογικά κατακρημνίσματα ( βροχή , χιόνι ) φαίνεται να προκαλούν ελάττωση αυτής της δραστηριότητας , ενώ , ο ξηρός καιρός , το αίσθημα της πείνας , η πανσέληνος και το Βόρειο Σέλας , την αυξάνουν .
Πολλές φορές , χρησιμοποιούνται ως θέσεις ανάπαυσης , τρύπες σκαμμένες κάτω από θνησιμαία .
Το « περιπλανώμενο » στυλ ζωής του αδηφάγου προς αναζήτηση θνησιμαίων , εκ φύσεως επιβάλλει την μοναχικότητά του , τον μεγάλο ζωτικό χώρο και τις συνεχείς μετακινήσεις του από περιοχή σε περιοχή .
Ωστόσο , δεν είναι ιδιαίτερα εδαφικός ( territorial ) και , πολλές φορές , υπάρχει αλληλεπικάλυψη των περιοχών αναζήτησης τροφής , από άτομα διαφορετικού ή του ίδιου φύλου .
Ωστόσο , στην Αλάσκα , τα θηλυκά δεν ανέχονται την παρουσία άλλων θηλυκών , παρά μόνον εάν ανήκουν στην οικογένειά τους , ενώ τα αρσενικά μπορεί να είναι ανεκτικά μόνον σε θηλυκά άτομα .
Γενικά , ο ζωτικός χώρος των αρσενικών αδηφάγων είναι πολύ μεγαλύτερος από εκείνον των θηλυκών .
Στην Αλάσκα , τα αρσενικά περιπλανιόνταν σε περιοχές έκτασης 650 χμ² , περίπου , ενώ τα θηλυκά σε περιοχές έκτασης 100 χμ² , περίπου , ενώ κατά τη διάρκεια της γαλουχίας , το έδαφος των θηλυκών ήταν ακόμη μικρότερο .
Οι αδηφάγοι κινούνται σε μεγάλες αποστάσεις , αλλά οι αρσενικοί « περπατούν » περισσότερο από τους θηλυκούς .
Στην Ευρώπη , ο μέσος όρος ημερήσιας διανυομένης απόστασης είναι μεγαλύτερος των 30 χλμ . .
Η διαθεσιμότητα τροφής αποτελεί , σε κάθε περίπτωση , τον κυριότερο παράγοντα της έκτασης περιπλάνησης και των μετακινήσεων του θηλαστικού .
Η πυκνότητα των πληθυσμών των αδηφάγων σε δεδομένη περιοχή είναι πολύ μικρή .
Ακόμη και σε ιδανικά ενδιαιτήματα , είναι πολύ πιο σπάνιοι από τους λύκους που περιπλανιώνται στις ίδιες περιοχές .
Μπορεί να παρατηρηθούν πολύ αραιές πυκνότητες , της τάξης του ενός ( 1 ) ατόμου/200 χμ² ή ακόμη και 1/500 χμ² , στην Σκανδιναβία , ενώ στην Σιβηρία , όπου είναι πιο κοινοί , οι αντίστοιχες πυκνότητες είναι 1 άτομο/50 χμ² έως 1/250 χμ² .
Στην Βόρεια Αμερική οι πυκνότητες κυμαίνονται από 1 άτομο/200 χμ² στην Αλάσκα , έως 1 άτομο/65 χμ² στην Μοντάνα .
Οι αδηφάγοι , αντίθετα με ό , τι προδίδει το παρουσιαστικό τους , είναι ζώα που αρέσκονται στο παιχνίδι , κάτι ορατό σε μοναχικά ζώα όταν απασχολούνται με κάποιο αντικείμενο , αλλά και μεταξύ τους , ιδιαίτερα κατά την περίοδο ζευγαρώματος , είτε στα κουτάβια , είτε ακόμη και μεταξύ ξένων ατόμων που , για κάποιο λόγο , αισθάνονται οικεία .
Το παιχνίδι είναι εξαιρετικά χρήσιμο για την εκπαίδευση των νεαρών ατόμων και την ανάπτυξη δεσμών στους ενήλικες .
Οι αδηφάγοι μπορούν να κολυμπήσουν εάν χρειαστεί -εκεί όπου υπάρχουν λίμνες- , ενώ σκαρφαλώνουν με επιδεξιότητα στα δένδρα . Όπως όλα τα μοναχικά και περιπλανώμενα σε αραιούς πληθυσμούς ζώα , οι αδηφάγοι βασίζονται πολύ στην « επικοινωνία » μέσω όσφρησης .
Ούρα και κόπρανα σηματοδοτούν δένδρα , κούτσουρα , βράχια και άλλα προεξέχοντα αντικείμενα .
Ειδικοί αδένες ( scent glands ) , που βρίσκονται στην περιοχή του προσώπου , της ουράς και στην περιοχή του πρωκτού όπου υπάρχουν ειδικοί σάκοι- οι οποίοι εκκρίνουν υγρό για να οριοθετείται ο ζωτικός τους χώρος .
Ειδικά , οι αδένες του πρωκτού εκκρίνουν ένα ταγγισμένο , κίτρινο ελαιώδες υγρό , το οποίο είναι ανυπόφορα δύσοσμο .
Οι αδηφάγοι διαθέτουν , επίσης , αδένες στην περιοχή της κοιλιάς ( ventral ) , οι οποίοι δεν είναι καλά μελετημένοι , καθώς και στην περιοχή των πελμάτων των πίσω ποδιών ( plantar ) που , πιθανότατα , εκκρίνουν χημική ουσία σηματοδότησης του περάσματος , καθώς το ζώο βαδίζει .
Η σηματοδότηση επιτυγχάνεται , κυρίως , μέσω της τριβής ενός κοιλιακού αδένα στο αντικείμενο σήμανσης , ή μέσω εναπόθεσης του δύσοσμου υγρού των πρωκτικών σάκων σε διάφορα σημεία .
Η σηματοδότηση γίνεται τακτικά , επειδή οι περιοχές περιπλάνησης του ζώου είναι από μεγάλες έως πολύ μεγάλες σε έκταση .
Στην Μοντάνα μετρήθηκαν 8 θέσεις σήμανσης του χώρου μέσα σε 1 χλμ .
Το « αγαπημένο » σημείο σήμανσης στην Βόρεια Αμερική είναι οι κορμοί των πεύκων του είδους Pinus contorta .
Τέσσερις είναι οι μέθοδοι σηματοδότησης : ( 1 ) Σκαρφάλωμα σε δένδρα και εναπόθεση υγρού στον κορμό -ή και στην βάση του- , ( 2 ) σκάψιμο του εδάφους χωρίς εναπόθεση υγρού , ( 3 ) δάγκωμα ή μάσημα ενός κούτσουρου ή μιας ρίζας , με ταυτόχρονη απόθεση υγρού και ( 4 ) εναπόθεση κοπράνων ή υγρού στο έδαφος , χωρίς περαιτέρω οπτικά σημάδια .
Ωστόσο , η πρώτη από τις μεθόδους αυτές είναι , μακράν , η πλέον χρησιμοποιούμενη , σε ποσοστό που φθάνει το 70 % .
Η επικοινωνία μέσω όσφρησης παρουσιάζει πλεονεκτήματα σε σχέση με άλλες « μεθόδους » σηματοδότησης : οι εκκρίσεις χρησιμοποιούνται εκεί , όπου τα οπτικά ή ακουστικά σήματα είναι δύσκολο να ανιχνευθούν , παρέχουν πληροφορίες για το άτομο από το οποίο προήλθαν ( λ.χ . την κατεύθυνσή του ) , ενώ παραμένουν ενεργές για ικανό χρονικό διάστημα μετά την διάβαση του ζώου .
Οι σηματοδοτήσεις μέσω όσφρησης πραγματοποιούνται σπάνια κατά τη διάρκεια του κυνηγιού , ενώ επικοινωνίες μέσω ακουστικών « σημάτων » δεν έχουν καταγραφεί .
Οι αδηφάγοι είναι μοναχικά ζώα , με τα αρσενικά και τα θηλυκά να βρίσκονται μαζί μόνον κατά την αναπαραγωγική περίοδο , για λίγες μόνον ημέρες , ενώ το σύστημα ζευγαρώματος φαίνεται να είναι πολυγαμικό .
Εκτός από την αναπαραγωγική περίοδο , οι θηλυκές δεν ανέχονται την παρουσία αρσενικών στον ζωτικό τους χώρο και γίνονται έντονα επιθετικές , εάν κάποιο αρσενικό τις πλησιάσει .
Κάποια θηλυκά , αποκτούν σεξουαλική ωριμότητα στους 15 μήνες και μπορούν να κυοφορήσουν , ήδη από τον 2ο χρόνο ζωής τους .
Το ίδιο ισχύει για την σεξουαλική ωριμότητα των αρσενικών , μόνο που οι περισσότεροι παράγουν σπέρμα σε ηλικία 26-27 μηνών .
Οι θηλυκοί αδηφάγοι είναι μόνοιστροι , εμφανίζουν , δηλαδή , μία ( 1 ) περίοδο οργασμού ανά έτος και , στην άγρια φύση , αναπαράγονται από τον Μάιο μέχρι τον Αύγουστο .
Κατά την διάρκεια της περιόδου ζευγαρώματος , τα αρσενικά παραμένουν συνεχώς κοντά στα θηλυκά , αλλά φαίνεται ότι τα θηλυκά είναι εκείνα που « κανονίζουν » τις μετακινήσεις , όταν το ζευγάρι ταξιδεύει .
Μερικές ημέρες μετά την συνουσία , το ζευγάρι χωρίζει και οι εταίροι ακολουθούν διαφορετικούς δρόμους .
Εκτός από τις « κλασσικές » φωλιές που χρησιμοποιούν ή κατασκευάζουν πολλά θηλαστικά , οι θηλυκοί αδηφάγοι είναι αναγκασμένοι να κατασκευάζουν ειδικές χιονοφωλιές , για να προστατευθούν από τις αντίξοες καιρικές συνθήκες ή/και να τεκνοποιήσουν .
Μερικές από αυτές είναι πολύπλοκες κατασκευές , με διαδρόμους που οδηγούν ευθέως ή σπειροειδώς στο επίπεδο του εδάφους , όπου υπάρχει ο θάλαμος της φωλιάς , συνήθως ένα κοίλωμα βάθους 5-15 εκ .
Μπορεί , επίσης , να υπάρχουν παράπλευροι διάδρομοι που οδηγούν σε ειδικούς χώρους αποθήκευσης τροφής , ή λειτουργούν ως αποχωρητήρια ( sic ) .
Το συνολικό μήκος των διαδρόμων , μπορεί να είναι μόλις 1 μ. , αλλά μπορεί να φθάνει και τα 40 μ. , ανάλογα με τη φωλιά .
Εάν ενοχληθεί , η θηλυκή μπορεί να αλλάξει φωλιά , ακόμη και αφού έχει γεννήσει .
Στα ενδιαιτήματα όπου αναπαράγονται ( βλ .
Βιότοπος ) , οι φωλιές ( dens ) κατασκευάζονται σε διάφορες θέσεις από τα 200 έως τα 1.500 μ. από το επίπεδο της θάλασσας .
Στην Φινλανδία , από έρευνα σε 31 φωλιές , οι 10 βρίσκονταν σε βαθιές ρεματιές σε απότομες δασικές πλαγιές , οι 15 σε ήπιες δασικές πλαγιές ( οι 8 στο όριο των δένδρων και οι 7 στην αλπική ζώνη ) , ενώ 6 βρίσκονταν σε τυρφώνες με πεύκα και ερυθρελάτες .
Στην Φινλανδική Λαπωνία , οι φωλιές κατασκευάζονται μέσα στο χιόνι , σε βάθος 1-3 μ. , ενώ άλλες , κάτω από πεσμένες ερυθρελάτες .
Τα θηλυκά εμφανίζουν καθυστερημένη εμφύτευση ωαρίου , με τα γονιμοποιημένα ωάρια να μένουν στο στάδιο του βλαστοκυστιδίου μέχρι τον Νοέμβριο , για να ακολουθήσει κατόπιν η εμφώλευση .
Η ενεργός εγκυμοσύνη είναι μόνον 30-50 ημέρες , αλλά η περίοδος εγκυμοσύνης διαρκεί συνολικά 215-272 ημέρες , περίπου , λόγω καθυστερημένης εμφύτευσης του ωαρίου .
Οι θηλυκές διαθέτουν 8 μαστικούς αδένες , 4 κοιλιακούς και 4 βουβωνικούς .
Η γέννα πραγματοποιείται πριν τα τέλη Μαρτίου και αποτελείται από 2-4 μικρά , τα οποία γεννιούνται με τα μάτια κλειστά , χωρίς δόντια , αλλά με κανονική γούνα , λευκού χρώματος . Έχουν βάρος 85 γραμμάρια , περίπου , κατά την γέννηση και απογαλακτίζονται μετά από 7-8 εβδομάδες .
Η ανατροφή τους γίνεται αποκλειστικά από το θηλυκό , ενώ αναφορές για επίσκεψη της φωλιάς από κάποια αρσενικά , δεν φαίνεται να σχετίζονται με οποιοδήποτε « πατρικό ενδιαφέρον » . < McCracken < /ref > Αρχίζουν να ακολουθούν την μητέρα τους στα ταξίδια προς αναζήτηση τροφής , τον Απρίλιο και τον Μάιο .
Αποκτούν το μέγεθος των ενηλίκων πολύ γρήγορα και , πριν τον χειμώνα , μπορούν να αποχωριστούν την μητέρα τους .
Τα κουτάβια μπορεί να γεννιούνται αδύναμα , αλλά αναπτύσσονται πολύ γρήγορα , δείχνοντας πολύ σύντομη περίοδο ανάπτυξης . Έτσι , τα μικρά που γεννιούνται τον Φεβρουάριο ή Μάρτιο , μέχρι τον Οκτώβριο έχουν φθάσει στο μέγεθος των ενηλίκων .
Αυτό οφείλεται στον εξαιρετικά αυξημένο μεταβολικό ρυθμό στους πρώτους 2,5 μήνες ζωής των κουταβιών , ο οποίος είναι μεγαλύτερος κατά 41 % , σε σχέση με τον μεταβολικό ρυθμό πολλών άλλων θηλαστικών ( οι μετρήσεις έγιναν με βάση την θερμότητα που εκπέμπεται από το σώμα σε σχέση με το βάρος σώματος ) .
Ο αυξημένος μεταβολικός ρυθμός μπορεί να αποδοθεί στην ταχύτερη ανάπτυξη ιστών , οι οποίοι παράγουν υψηλή ενέργεια , όπως ο εγκέφαλος , η καρδιά , το ήπαρ και οι νεφροί .
Μετά τους 2,5 μήνες ζωής και , όταν τα κουτάβια έχουν φθάσει τα 3 κιλά σωματικού βάρους , εμφανίζεται απότομη μείωση στον μεταβολικό ρυθμό .
Αυτή η « ανάσχεση » συμπίπτει με τον απογαλακτισμό των κουταβιών και την αλλαγή στο περιεχόμενο της τροφής ή με την αλλαγή της θερμορρυθμιστικής ικανότητάς τους .
Μετά την διακοπή της ανάπτυξης , ο μεταβολικός ρυθμός ανά μονάδα σωματικού βάρους συνεχίζει να μειώνεται .
Πάντως , αυτή η μείωση συμβαίνει σε πολλά θηλαστικά και είναι ενδεικτική της ελάττωσης των μεταβολικών διεργασιών στους ιστούς , λόγω αύξησης της ηλικίας .
Λύκοι , μαύρες και καφέ αρκούδες , πούμα και χρυσαετοί είναι μερικά αρπακτικά που είναι σε θέση να θανατώσουν αδηφάγους , κυρίως μικρά και νεαρά άτομα .
Οι λύκοι , ιδιαίτερα , ανήκουν στους πιο ευφυείς κυνηγούς , οι οποίοι « οδηγούν » τους αδηφάγους σε περιοχές χωρίς δένδρα , με αποτέλεσμα να μην υπάρχει διέξοδος με το σκαρφάλωμα .
Επίσης , πολλοί αδηφάγοι πιάνονται σε παγίδες στημένες είτε γι ’ αυτούς , είτε για άλλα ζώα και αποτελούν εύκολη λεία .
Πάντως , επειδή τόσο οι αδηφάγοι , όσο και οι λύκοι ανταγωνίζονται για την εξεύρεση ίδιου τύπου τροφής , προσπαθούν ώστε να μην υπάρχει αλληλεπικάλυψη των ζωτικών τους χώρων .
Εάν αυτό συμβεί , υπάρχει μεγαλύτερη πιθανότητα εγκατάλειψης της περιοχής από τον αδηφάγο , ως αναμένεται .
Οι αδηφάγοι είναι ξενιστές πολλών ενδοπαρασίτων , κυρίως σκώληκες όλων των τύπων ( τρηματώδεις , κυστώδεις , νηματώδεις ) που εγκαθίστανται στο δωδεκαδάκτυλο του ζώου και αναπαράγονται .
Από τα εκτοπαράσιτα , τσιμπούρια και ψύλλοι εγκαθίστανται συχνά στην γούνα του ζώου .
Οι αδηφάγοι στην φύση έχουν μέσο προσδόκιμο ζωής , 4-6 χρόνια .
Από 923 άτομα που αιχμαλωτίστηκαν στην Αλάσκα και το Γιούκον , το μεγαλύτερο σε ηλικία ήταν ένα θηλυκό 13 ετών , ενώ 15 άτομα ήσαν μεγαλύτερα των 10 ετών .
Ο μέσος όρος ζωής σε 45 αιχμάλωτα άτομα που πέρασαν τους 6 μήνες ζωής , ήταν τα 5,5 χρόνια , ενώ το μεγαλύτερο καταγεγραμμένο αιχμάλωτο ζώο , έφθασε τα 17 χρόνια .
Κατά τη διάρκεια των 16ου και 17ου αιώνων , ο αδηφάγος είχε κυνηγηθεί γαι την γούνα του , η οποία θεωρείτο περιζήτητη , ιδιαίτερα στην μακρινή Σιβηρία .
Σήμερα , δεν έχει κάποια ιδιαίτερη οικονομική αξία για το διεθνές εμπόριο γουναρικών , αλλά εξακολουθεί να θεωρείται πολύτιμη στις κοινότητες των αρκτικών και υποαρκτικών περιοχών , ιδιαίτερα για την κατασκευή τοπικών ενδυμάτων .
Η αξία της γούνας αυτής , όντως , βασίζεται στο γεγονός ότι συμπεριφέρεται καλύτερα από εκείνη άλλων θηλαστικών ( λ.χ . του λύκου ή του κογιότ ) , σε συνθήκες παγετού .
Παρόλο που , η ανάσα δημιουργεί παγοκρυστάλλους στην επιφάνειά της , όπως σε όλες , δεν δημιουργεί σκληρό στρώμα πάγου και μπορεί να απομακρυνθεί ευκολότερα από άλλες γούνες .
Οι αδηφάγοι εξακολουθούν να αντιμετωπίζουν κάποιες απειλές , όπως η υπερεκμετάλλευση από το κυνήγι και την παγίδευση , από τα προγράμματα δηλητηρίασης αρπακτικών και την εξόρυξη πόρων στα ενδιαιτήματά του , που προκάλεσε τη συρρίκνωση της ιστορικής του εξάπλωσης .
Περισσότερα στοιχεία για την εξέλιξη του πληθυσμού , ειδικά στη Βόρεια Ασία , μπορεί να οδηγήσει σε τοποθέτηση του είδους , στα Τρωτά ( VU ) , στο εγγύς μέλλον .
O αδηφάγος απειλείται από τον κατακερματισμό των περιοχών κατανομής του , την -υποτιθέμενη- χαμηλή γενετική ποικιλότητα , καθώς και τον προληπτικό « έλεγχο του πληθυσμού » με κυνήγι , καθώς και συγκρούσεις εντός ανθρώπινων οικισμών που προκύπτουν από τις επιθέσεις σε οικιακά ζώα .
Ενώ το είδος κατοικεί σε μια ζώνη που επηρεάζεται ιδιαίτερα από την κλιματική αλλαγή ( IPCC Έκθεση για το διεθνές κλίμα του 2005 ) , οι αλλαγές στα ενδιαιτήματα ή ακόμα και απώλεια αυτών δεν λαμβάνει χώρα σε τέτοιο βαθμό , ώστε να θεωρείται σημαντική απειλή για το είδος .