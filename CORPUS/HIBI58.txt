Γονείς του ήταν ο δημοτικός υπάλληλος Βιντσέντσο Νόμπιλε και η σύζυγός του Μαρία Λα Τορράκα ( Maria La Torraca ) , καταγόμενοι και οι δύο από το Έμπολι .
Το πλήρες όνομα του πατέρα ήταν Βιντσέντσο Νικολό Φραντσέσκο Νόμπιλε ντελλέ Πιάνε , καθώς καταγόταν από υστερότοκο γιο της παλαιάς αριστοκρατικής Οικογένειας Ντελλέ Πιάνε ντι Πολτσεβέρα ( αρχικώς από τη Λιγουρία ) , ο οποίος είχε εγκατασταθεί προ αιώνων στη νότια Ιταλία .
Ο Ουμπέρτο Νόμπιλε απεφοίτησε από το Πανεπιστήμιο της Νάπολης με πτυχία ηλεκτρολόγου μηχανικού και βιομηχανικού μηχανικού .
Το 1906 άρχισε να εργάζεται για τους ιταλικούς κρατικούς σιδηροδρόμους , όπου ασχολήθηκε με τον εξηλεκτρισμό του σιδηροδρομικού δικτύου .
Το 1911 τα ενδιαφέροντά του στράφηκαν στον τομέα της αεροναυπηγικής μηχανικής , οπότε εγγράφηκε σε ένα μονοετές πρόγραμμα που προσφερόταν από τον ιταλικό στρατό .
Ο Νόμπιλε ήταν ανέκαθεν γοητευμένος από το έργο των πρωτοπόρων των αερόπλοιων , όπως ο Φερδινάνδος φον Ζέπελιν . Όταν η Ιταλία εισήλθε στον Α΄ Παγκόσμιο Πόλεμο το 1915 , ο τότε 29χρονος Ουμπέρτο προσπάθησε τρεις φορές να καταταγεί , αλλά απορρίφθηκε ως σωματικά ακατάλληλος για υπηρεσία .
Προσληφθείς από την ιταλική πολεμική αεροπορία ( τότε ακόμα αεροπορία του Στρατού ) , ο Νόμπιλε πέρασε τον πόλεμο επιβλέποντας την κατασκευή αερόπλοιων και την ανάπτυξη νέων σχεδίων .
Ο ιταλικός στρατός είχε ήδη χρησιμοποιήσει αερόπλοια , για πρώτη φορά το 1912 κατά τον Ιταλοτουρκικό Πόλεμο , για βομβαρδισμούς και αναγνώριση .
Η Ιταλία ναυπήγησε τότε περίπου 20 ημιάκαμπτα αερόπλοια « κλάσεως M » , καθώς και άλλα , μικρότερα αερόπλοια , μερικά βρετανικής κατασκευής .
Κανένα από τα σχέδια του Νόμπιλε δεν πέταξε μέχρι το τέλος του πολέμου .
Τον Ιούλιο του 1918 ο Νόμπιλε δημιούργησε μια συνεργασία με τους μηχανικούς Τζουζέππε Βάλλε , Μπενεντέττο Κρότσε και Τσελεστίνο Ουζουέλλι , την οποία ονόμασαν « Εργοστάσιο Αεροναυπηγικής » .
Κατά τη διάρκεια αυτής της περιόδου έδινε επίσης διαλέξεις στο Πανεπιστήμιο της Νάπολης , απέκτησε την άδεια πιλότου δοκιμών και συνέγραψε το εγχειρίδιο Elementi di Aerodinamica ( = « Στοιχεία Αεροδυναμικής » ) .
Κατέληξε στο συμπέρασμα ότι τα μεσαίου μεγέθους , ημιάκαμπτα αερόπλοια ήταν ανώτερα από τα μη άκαμπτα και τα άκαμπτα .
Το πρώτο σχέδιο της νέας εταιρείας ήταν το Αερόπλοιο T-34 , το οποίο σχεδιάστηκε για μια διατλαντική διέλευση . Όταν το βρετανικό R34 διέσχισε τον Ατλαντικό το 1919 , ο Νόμπιλε και οι συνεργάτες του πούλησαν το T-34 στον ιταλικό στρατό .
Ο αμερικανικός στρατός το αγόρασε το 1921 και το έθεσε σε υπηρεσία με την ονομασία « Ρόμα » .
Τον Φεβρουάριο του 1922 το « Ρόμα » συνετρίβη και εξερράγη στο Νόρφολκ της Βιρτζίνια , αφού χτύπησε ηλεκτροφόρα καλώδια υψηλής τάσεως , σκοτώνοντας 34 ανθρώπους .
Την ίδια χρονιά , εξαιτίας της πολιτικής αστάθειας και των απειλών για εθνικοποίηση της εταιρείας του , ο Νόμπιλε ταξίδεψε στις ΗΠΑ για να εργασθεί ως σύμβουλος της εταιρείας Goodyear , στο Άκρον ( Οχάιο ) .
Επέστρεψε στην Ιταλία το 1923 και άρχισε την κατασκευή ενός νέου αερόπλοιου , του N-1 .
Σύμφωνα με τη βιογραφία του και πολλά άρθρα , εμπλέχθηκε επίσης σε έναν ιστό πολιτικής και επαγγελματικής ίντριγκας με ανταγωνιστές και επικριτές του .
Οι κυριότεροι ανταγωνιστές του φαίνεται να ήταν ο στρατηγός Γκαετάνο Κρόκκο , επίσης κατασκευαστής αερόπλοιων , και ο στρατηγός Ίταλο Μπάλμπο , επικεφαλής του γενικού επιτελείου της μόλις ιδρυθείσας ιταλικής πολεμικής αεροπορίας , που επεδίωκε να αναπτύξει τον αεροπορικό στόλο της Ιταλίας με βαρύτερα του αέρα αεροσκάφη , παρά με τα αερόπλοια που σχεδίαζε ο Νόμπιλε .
Στα τέλη του 1925 ο Νορβηγός εξερευνητής Ρόαλντ Άμουνδσεν αναζήτησε τον Νόμπιλε προκειμένου να συνεργασθούν σε μια πτήση μέχρι τον Βόρειο Πόλο ( έναν στόχο που δεν είχε ακόμα επιτευχθεί για τους αεροπόρους ) χρησιμοποιώντας ένα αερόπλοιο .
Ο Άμουνδσεν είχε πετάξει λίγο νωρίτερα , στις αρχές του 1925 , σε απόσταση 150 ναυτικών μιλίων ( 280 χιλιόμετρα ) από τον Βόρειο Πόλο , με ένα ζεύγος « ιπτάμενων λέμβων » τύπου Dornier Wal ιταλικής κατασκευής , μαζί με τον Αμερικανό εκατομμυριούχο και λάτρη της περιπέτειας Λίνκολν Έλσγουορθ και τον πιλότο Χγιάλμαρ Ρίσερ-Λάρσεν , αλλά τα αεροπλάνα τους αναγκάστηκαν να προσγειωθούν κοντά στον 88ο παράλληλο και οι έξι άνδρες παγιδεύθηκαν στον πάγο επί 30 ημέρες .
Το ιταλικό κρατικό εργοστάσιο αερόπλοιων , το οποίο είχε κατασκευάσει το N-1 του Νόμπιλε , το διέθεσε για την αποστολή στις 29 Μαρτίου 1926 .
Ο Άμουνδσεν επέμεινε στο συμβόλαιο ότι ο Νόμπιλε έπρεπε να είναι ο πιλότος και ότι πέντε από το πλήρωμα έπρεπε να είναι Ιταλοί .
Ο Άμουνδσεν ονόμασε το αεροσκάφος « Norge » , δηλαδή « Νορβηγία » .
Στις 14 Απριλίου το αεροσκάφος έφυγε από την Ιταλία για τη Ρωσία ( Λένινγκραντ ) , με στάσεις στον Σταθμό Αερόπλοιων Pulham ( Αγγλία ) και στο Όσλο .
Στον δρόμο προς το σημείο εξορμήσεως προς τον Βόρειο Πόλο , το Νυ-Όλεσουντ στη Σπιτσβέργη ( τότε και σήμερα νορβηγικό έδαφος ) , έκαναν επίσης μια στάση στον πυλώνα αερόπλοιων στο Βάντσε ( βόρεια Νορβηγία ) .
Στις 29 Απριλίου , ο Άμουνδσεν απογοητεύθηκε με την άφιξη της αμερικανικής αποστολής του Ρίτσαρντ Μπερντ , η οποία στόχευε επίσης να φθάσει στον Πόλο .
Στις 9 Μαΐου , αφού ο Μπερντ και ο Φλόυντ Μπένετ ανεχώρησαν με το μονοπλάνο Fokker F.VII και επέστρεψαν λιγότερο από 16 ώρες αργότερα ισχυριζόμενοι ότι είχαν πετάξει πάνω από τον Πόλο , ο Άμουνδσεν ήταν ένας από τους πρώτους που τους συνεχάρη χωρίς επιφυλάξεις .
Το πλήρωμα του « Νορβηγία » συνέχισε τις ετοιμασίες για τη δική τους πτήση .
Στις 11 Μαΐου 1926 η αποστολή του « Νορβηγία » έφυγε από τη Σπιτσβέργη .
Δεκαπέντε ώρες αργότερα το αερόπλοιο πέταξε πάνω από τον Πόλο και προσγειώθηκε δύο ημέρες αργότερα στο Τέλερ της Αλάσκας .
Οι ισχυροί άνεμοι είχαν καταστήσει αδύνατη την προγραμματισμένη προσγείωση στο Νόουμ .
Αναδρομικά , το πλήρωμα του « Νορβηγία » φαίνεται πως πέτυχε στην πραγματικότητα τον στόχο του να είναι οι πρώτοι άνθρωποι στην Ιστορία που θα πετούσαν πάνω από τον Βόρειο Πόλο : η πτήση Μπερντ στις 9 Μαΐου , που πιστευόταν επί δεκαετίες ως η διάσημη πρώτη τέτοια πτήση , έχει πλέον υποστεί πολλές και αξιόπιστες αμφισβητήσεις , συμπεριλαμβανομένης της ανακαλύψεως του ημερολογίου πτήσεως του Μπερντ , που κατέδειξε ότι δεδομένα πλοηγήσεως στην επίσημη έκθεσή του ήταν ψεύτικα .
Ο συγκυβερνήτης του Μπέρντ , ο Μπενέτ , λέγεται ότι αργότερα παραδέχθηκε πως παραποίησαν τα δεδομένα για να φανεί ότι είχαν φθάσει στον Πόλο .
Η πτήση του « Νορβηγία » αναγνωρίσθηκε ως ένα άλλο μεγάλο ορόσημο στην ιστορία των πτήσεων , αλλά σύντομα ξέσπασε διαφωνία μεταξύ του Νόμπιλε ( σχεδιαστή και πιλότου του σκάφους ) και του Άμουνδσεν ( επικεφαλής της αποστολής , παρατηρητή και επιβάτη ) , για το ποιος άξιζε τη μεγαλύτερη δόξα για την αποστολή .
Η διαμάχη επιδεινώθηκε από τη φασιστική κυβέρνηση του Μουσολίνι , η οποία διατυμπάνισε την ιδιοφυΐα της ιταλικής μηχανικής και εξερευνήσεως .
Ο Νόμπιλε υποχρεώθηκε από το καθεστώς να κάνει μια περιοδεία με ομιλίες στις ΗΠΑ , αποξενώνοντας έτσι περαιτέρω τον Άμουνδσεν και τους Νορβηγούς .
Παρά τη διαμάχη , ο Νόμπιλε συνέχισε να διατηρεί καλές σχέσεις με άλλους εξερευνητές και επιστήμονες των πόλων , και άρχισε να σχεδιάζει μια νέα εξερευνητική αποστολή , αυτή τη φορά καθαρώς ιταλική .
Η εταιρεία του κατάφερε να πουλήσει το μοντέλο αερόπλοιου N-3 στην Ιαπωνία , εξασφαλίζοντας έτσι μέρος των απαραίτητων χρημάτων .
Ωστόσο , οι σχέσεις του με τους ανταγωνιστές του , στελέχη πλέον του φασιστικού καθεστώτος της Ιταλίας , ήταν εχθρικές , και ο ίδιος ο Νόμπιλε και το προσωπικό του έγιναν στόχος απειλών και εκφοβισμού .
Η αναγνωρισιμότητα του Νόμπιλε και η δημοφιλία του σήμαιναν πάντως πως για την ώρα ήταν ασφαλής από μια ευθεία επίθεση .
Μόλις ανακοινώθηκαν τα σχέδιά του για τη νέα πολική αποστολή , λέγεται ότι ο Ίταλο Μπάλμπο σχολίασε : « Αφήστε τον να πάει , γιατί δεν είναι δυνατό να επιστρέψει ζωντανός για να συνεχίσει να μάς ενοχλεί. » Το αερόπλοιο « Ιταλία » , σχεδόν πανομοιότυπο με το « Νορβηγία » , ολοκληρώθηκε αργά και εξοπλίσθηκε για την πολική αυτή πτήση το 1927-28 .
Μέρος της δυσκολίας ήταν η συγκέντρωση ιδιωτικής χρηματοδοτήσεως για την κάλυψη του κόστους της αποστολής , η οποία τελικώς χρηματοδοτήθηκε από τον δήμο του Μιλάνου .
Η ιταλική κυβέρνηση περιόρισε την άμεση συμμετοχή της στην παροχή και αποστολή του γηραλέου ατμόπλοιου « Città di Milano » στο Αρχιπέλαγος Σβάλμπαρντ ως σκάφους υποστηρίξεως , με κυβερνήτη τον Τζουζέππε Ρομάνια .
Αυτή τη φορά το αερόπλοιο χρησιμοποίησε ένα γερμανικό υπόστεγο στο Στολπ ( το σημερινό Σγουπσκ της Πολωνίας ) καθ ' οδόν προς το Σβάλμπαρντ και τον πυλώνα στο Βάντσε ( βόρεια Νορβηγία ) .
Στις 23 Μαΐου 1928 , μετά από μια εξαιρετική πτήση διάρκειας 69 ωρών προς την ομάδα των νησιών της Αρκτικής , το « Ιταλία » ξεκίνησε την πτήση του προς τον Βόρειο Πόλο με τον Νόμπιλε ως αρχηγό της αποστολής και πιλότο συνάμα .
Στις 24 Μαΐου το αερόπλοιο έφτασε στον Πόλο και είχε ήδη γυρίσει προς τα πίσω , προς το Σβάλμπαρντ , όταν έπεσε σε θύελλα .
Στις 25 Μαΐου το « Ιταλία » έπεσε πάνω στους πάγους , λιγότερο από 30 χιλιόμετρα βόρεια του νησιού « Βορειοανατολική Γη » του Σβάλμπαρντ .
Από τους 16 άνδρες του πληρώματος οι δέκα ρίχτηκαν στον πάγο , καθώς η γόνδολα αποκόπηκε .
Τα υπόλοιπα 6 μέλη παγιδεύθηκαν πάνω στην υπερδομή-αερόστατο , καθώς αυτή ανέβαινε ακυβέρνητη προς τον ουρανό εξαιτίας της απώλειας του βάρους της γόνδολας .
Η τύχη αυτών των έξι ανδρών παραμένει άγνωστη .
Ο ένας από τους δέκα άνδρες στον πάγο , ο Πομέλλα , πέθανε από τη συντριβή .
Ο ίδιος ο Νόμπιλε έσπασε ένα χέρι , ένα πόδι και ένα πλευρό , ενώ τραυματίσθηκε και στο κεφάλι .
Ο Τσετσιόνι είχε δύο άσχημα σπασμένα πόδια , ο Μάλμγκρεν υπέστη σοβαρό τραυματισμό στον ώμο και υποψία τραυματισμού του ενός νεφρού και ο Ζάππι είχε αρκετά σπασμένα πλευρά .
Το πλήρωμα κατάφερε να διασώσει πολλά αντικείμενα από τη γόνδολα , συμπεριλαμβανομένου ενός πομποδέκτη ασυρμάτου , μιας τέντας που αργότερα έβαψε κόκκινη ώστε να είναι ορατή από μακριά και , το σημαντικότερο , κούτες με τρόφιμα και εξοπλισμό επιβιώσεως , τις οποίες κατάφερε να πετάξει με ετοιμότητα ο μηχανικός Έττορε Αρντουίνο στον πάγο , προτού αυτός και οι πέντε σύντροφοί του χαθούν πάνω στην υπερδομή του αερόπλοιου , παρασυρόμενοι από τον άνεμο .
Καθώς περνούσαν οι μέρες , ο παρασυρόμενος θαλάσσιος πάγος μετέφερε τους δέκα επιζήσαντες προς τα μικρά νησιά Φόυν και Μπροχ του Αρχιπελάγους Σβάλμπαρντ .
Λίγες ημέρες μετά το δυστύχημα , ο Σουηδός μετεωρολόγος Φιν Μάλμγκρεν , καθώς και ο δεύτερος και ο τρίτος στην ιεραρχία Μαριάνο και Ζάππι απεφάσισαν να χωρίσουν από την ομάδα και να κατευθυνθούν προς την ξηρά .
Ο Μάλμγκρεν , ο οποίος ήταν τραυματίας , αποδυναμωμένος και , σύμφωνα με τους συντρόφους του , εξακολουθούσε να καταθλιμμένος για τις μετεωρολογικές του συμβουλές που πίστευε ότι συνέβαλαν στη συντριβή , ζήτησε από τους δύο Ιταλούς συντρόφους του να συνεχίσουν χωρίς αυτόν .
Αυτοί οι δύο παραλήφθηκαν αρκετές εβδομάδες αργότερα από το σοβιετικό παγοθραυστικό « Κρασίν » .
Ωστόσο , υπήρξαν επίμονες φήμες ότι ο Μάλμγκρεν δολοφονήθηκε και το κρέας του φαγώθηκε από τους πεινασμένους Μαριάνο και Ζάππι .
Μετά το δυστύχημα , αρκετά κράτη , μεταξύ των οποίων η ΕΣΣΔ , η Νορβηγία , η Σουηδία , η Φινλανδία και η Ιταλία , ξεκίνησαν την πρώτη διεθνή διασωστική επιχείρηση σε πολικές περιοχές στην ιστορία .
Συμμετείχαν και ιδιωτικά πλοία που είχαν ναυλωθεί από πολικούς επιστήμονες και εξερευνητές .
Ακόμα και ο Ρόαλντ Άμουνδσεν , σε μια ακόμα επίδειξη μεγαλοψυχίας , άφησε στην άκρη την προηγούμενη διαφορά του με τον Νόμπιλε , επιβιβάσθηκε σε ένα γαλλικό υδροπλάνο και κατευθύνθηκε προς την περιοχή του συμβάντος .
Αυτό το αεροπλάνο όμως εξαφανίσθηκε στη θαλάσσια περιοχή μεταξύ Τρούμσε και Σβάλμπαρντ , και , παρόλο που αργότερα βρέθηκε ο ένας πλωτήρας από το σκάφος , τα σώματα του Άμουνδσεν , του πιλότου Ρενέ Guilbaud και των τεσσάρων άλλων επιβαινόντων δεν εντοπίσθηκαν ποτέ .
Μετά από ένα μήνα απομονώσεως για τους επιζήσαντες του « Ιταλία » , το πρώτο αεροπλάνο έρευνας και διάσωσης , ένα σουηδικό αεροπλάνο με σκι , με πιλότο τον ανθυποσμηναγό Έιναρ Λούντμποργ και με τον ανθυποσμηναγό Σύμπεργ ως παρατηρητή , προσγειώθηκε κοντά στο σημείο της συντριβής .
Ο Νόμπιλε είχε προετοιμάσει ένα λεπτομερές σχέδιο εκκενώσεως , με τον βαρύτερα τραυματισμένο άνδρα ( τον βαρύ μηχανικό Τσετσιόνι ) στην κορυφή του καταλόγου και τον εαυτό του τέταρτο , με τον πλοηγό ( τον Βιλιέρι ) και τον χειριστή του ασυρμάτου ( τον Μπιάτζι ) ως αντίστοιχα πέμπτο και έκτο .
Ωστόσο , ο Λούντμποργ αρνήθηκε να πάρει οποιονδήποτε άλλον εκτός από τον Νόμπιλε .
Υπεστήριξε ότι το αεροπλάνο μπορούσε να πάρει μόνο έναν , και ότι ο άλλος σοβαρά τραυματισμένος άνδρας ήταν τόσο βαρύς , που ο Λούντμποργ δεν ήταν σίγουρος ότι θα μπορούσε να απογειωθεί .
Πράγματι , ο Νόμπιλε μεταφέρθηκε πρώτος στο νησί Ρυς , στην κατασκήνωση βάσεως των προσπαθειών διάσώσεως της Σουηδίας και της Φινλανδίας . Όταν ο Λούντμποργ επέστρεψε μόνος του για να πάρει έναν δεύτερο επιζώντα , συνέτριψε το αεροπλάνο του κατά την προσγείωση και παγιδεύθηκε έτσι μαζί με τους άλλους πέντε .
Τελικώς ο Νόμπιλε έφθασε στο « Città di Milano » , όπου , καθώς εξιστόρησε αργότερα , απογοητεύθηκε από την ανικανότητα που βρήκε .
Οι προσπάθειές του να βοηθήσει στον συντονισμό της διεθνούς προσπάθειας διάσωσης εμποδίσθηκαν και όταν απείλησε να φύγει , τέθηκε υπό εικονική σύλληψη από τον πλοίαρχο Ρομάνια .
Τα μηνύματά του προς τους επιζώντες που βρίσκονταν ακόμα στον πάγο , καθώς και σε διάφορα πρόσωπα που εμπλέκονταν στη διάσωση , λογοκρίθηκαν σε μεγάλο βαθμό .
Αναφέρθηκε λανθασμένα σε φασιστικές ιταλικές εφημερίδες ότι η δική του εκκένωση ήταν « προφανές σημάδι δειλίας » .
Μετά από 48 ημέρες στον πάγο , οι τελευταίοι πέντε άνδρες του πληρώματός του διασώθηκαν από το σοβιετικό παγοθραυστικό « Κρασίν » .
Ο Νόμπιλε επέμεινε ότι ήθελε να συνεχίσει την αναζήτηση για τα έξι μέλη του πληρώματος που παρασύρθηκαν με το αερόπλοιο , αλλά διατάχθηκε να επιστρέψει στη Ρώμη μαζί με τους άλλους .
Διακόσιες χιλιάδες Ιταλοί που ζητωκραύγαζαν υποδέχθηκαν τον Νόμπιλε και το πλήρωμά του κατά την άφιξή τους στη Ρώμη στις 31 Ιουλίου .
Αυτή η επίδειξη δημοφιλίας ήταν απροσδόκητη από τους επικριτές του Νόμπιλε , οι οποίοι είχαν διασπείρει στον ξένο και εγχώριο τύπο κατηγορίες εναντίον του .