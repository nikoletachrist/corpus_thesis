Η Bugatti Veyron είναι ένα διθέσιο σπορ υπεραυτοκίνητο ( supercar ) υψηλών επιδόσεων , που κατασκευάστηκε από τη γαλλική αυτοκινητοβιομηχανία Bugatti Automobiles S.A.S . από τον Σεπτέμβριο του 2005 έως τον Φεβρουάριο του 2015 , σε μόλις 450 αντίτυπα .
Το πλήρες όνομα του μοντέλου είναι Bugatti Veyron EB 16.4 και επί όλα τα έτη παραγωγής του ήταν το μοναδικό αυτοκίνητο της Bugatti ( Μπουγκάττι ) .
Επίσης , ήταν το πρώτο μοντέλο της εταιρείας μετά την εξαγορά της από τον Όμιλο Volkswagen , η οποία έλαβε χώρα τον Μάιο του 1998 , καθώς και αυτό που τελικώς αντικατέστησε την Bugatti EB110 του 1991 - 1995 .
Η επίσημη διάδοχος της Veyron , η Bugatti Chiron , παρουσιάστηκε στις 1 Μαρτίου 2016 και μπήκε σχεδόν ταυτόχρονα στην παραγωγή .
Κατά τα δύο πρώτα έτη της εμπορικής της πορείας , η αρχική Veyron έφερε τον άτυπο τίτλο του ταχύτερου μοντέλου παραγωγής , καθώς στις 19 Απριλίου 2005 η τελική της ταχύτητα μετρήθηκε επίσημα στα 408,47 km/h ( 253,81 mph ) και , παράλληλα , ήταν το πρώτο στην ιστορία αυτοκίνητο έκδοσης δρόμου που έσπασε το ψυχολογικό όριο των 400 km/h ( 248,6 mph ) .
Επίσης , με την ισχύ στους 1.001 ίππους , έσπασε για πρώτη φορά στην ιστορία της αυτοκίνησης το ψυχολογικό όριο των 1.000 hp και μάλιστα σε μια εποχή που όλα τα άλλα σπορ υπεραυτοκίνητα κυμαίνονταν στους 600 - 700 hp .
Μολονότι έχασε την πρωτιά στις 13 Σεπτεμβρίου 2007 από το αμερικανικό σπορ υπεραυτοκίνητο SSC Ultimate Aero TT που έφτασε στα 412,28 km/h ( 256,18 mph ) , ωστόσο τον Σεπτέμβριο του 2010 κυκλοφόρησε η ακόμα ισχυρότερη έκδοση Veyron Super Sport , με αύξηση της ισχύος από 1.001 hp σε 1.200 hp και της τελικής ταχύτητας στα 431,072 km/h ( 267,856 mph ) , όπως μετρήθηκε επίσημα , ξαναπαίρνοντας έτσι τον τίτλο του ταχύτερου μη αγωνιστικού μοντέλου .
Για την ιστορία , το ρεκόρ αυτό καταρρίφθηκε στη συνέχεια από το σουηδικό Koenigsegg Agera Rs που έπιασε τελική ταχύτητα 457,05 km/h , κάνοντας νέο παγκόσμιο ρεκόρ ταχύτητας .
Επιπλέον , η εκδοχή που συνδυάζει την ισχύ των 1.200 hp με την ημι-ανοικτή οροφή targa , η Veyron Grand Sport Vitesse , εξακολουθεί να κατέχει το ρεκόρ του ταχύτερου ανοικτού αυτοκινήτου , καθώς στις 6 Απριλίου 2013 η τελική της ταχύτητα μετρήθηκε επίσημα στα 408,84 km/h ( 254,04 mph ) .
Το μοντέλο ονομάστηκε Veyron EB 16.4 προς τιμήν του Πιέρ Βεϊρόν ( Pierre Veyron ) , ο οποίος ήταν μηχανικός εξέλιξης και οδηγός δοκιμών των αυτοκινήτων της Bugatti , καθώς και οδηγός αγώνων για την εταιρεία , το διάστημα 1933 έως 1953 .
Στο αποκορύφωμα της καριέρας του , είχε κερδίσει το ράλλυ 24 Ώρες Le Mans ( Λε Μαν ) του 1939 , οδηγώντας μια Bugatti , με συνοδηγό τον Jean-Pierre Wimille .
Το ακρωνύμιο EB σημαίνει τα αρχικά του Έττορε Μπουγκάτι , ιδρυτή της Bugatti , ενώ ο κωδικός 16.4 υποδηλώνει τον 16-κύλινδρο κινητήρα W16 και το τετραπλό turbo .
Μετά από αρκετά χρόνια κλυδωνισμών και αβεβαιότητας για την Bugatti , τον Μάιο του 1998 ο Όμιλος Volkswagen εξαγόρασε τα δικαιώματα χρήσης του ονόματος Bugatti , εξασφαλίζοντας έτσι τη σίγουρη επιβίωση της εταιρείας .
Μετά την εξαγορά της , τα ανώτατα στελέχη του ομίλου άρχισαν να εξετάζουν τρόπους να της ξαναδώσουν το παραδοσιακό της κορυφαίο πρεστίζ , και τότε αντιμετώπισαν το δίλημμα αν αυτό θα μπορούσε να γίνει με την προώθησή της στη Φόρμουλα 1 ή με την παραγωγή ενός σπορ υπεραυτοκινήτου ( supercar ) πολιτικής έκδοσης .
Τελικώς , προκρίθηκε η δεύτερη ιδέα , καθώς θεωρήθηκε ότι η πρώτη θα ήταν μια επένδυση υψηλού ρίσκου και με αμφίβολο τελικό αποτέλεσμα .
Καθώς μάλιστα το 1998 ο ίδιος όμιλος εξαγόρασε επίσης και τις Lamborghini και Bentley ( ενώ μεταγενέστερα , το 2012 , εξαγόρασε και την Porsche ) , έγινε αντιληπτό ότι η Bugatti χρειαζόταν ένα μοντέλο πολύ ανώτερο τεχνολογικά και πολύ ακριβότερο ακόμα και από αυτές τις άκρως πολυτελείς εταιρείες , προκειμένου να ξανακερδίσει την αίγλη του παρελθόντος .
Μία πρώτη εντύπωση για το μοντέλο της Bugatti δόθηκε επίσημα στο Σαλόνι Αυτοκινήτου της Φρανκφούρτης τον Σεπτέμβριο του 1999 , με το concept car ( πρωτότυπο αυτοκίνητο ) Bugatti 18/3 Chiron . Όπως υποδηλώνει η ονομασία του , έφερε έναν 18-κύλινδρο κινητήρα , διάταξης W18 , με 3 σειρές των 6 κυλίνδρων , ενώ ο αρχικός κυβισμός του ήταν 6.250 cm³ .
Επίσης , όπως και σε όλες τις Veyron , πρωτότυπες και μοντέλα παραγωγής , ο κινητήρας είχε τοποθετηθεί στο κέντρο και πίσω από τα καθίσματα .
Η γενικότερη σχεδιαστική ιδέα του 18/3 Chiron , προκάλεσε μεγάλη αίσθηση στον Τύπο αυτοκινήτου και στο κοινό και αποτέλεσε τη βάση για την αρχική πρωτότυπη Bugatti EB 18/4 Veyron , που εισήγαγε και την ονομασία Veyron .
Παρουσιάστηκε στο Σαλόνι Αυτοκινήτου της Γενεύης τον Μάρτιο του 2000 και είχε εξωτερική και εσωτερική αισθητική σχεδόν πανομοιότυπη με την τελική Veyron παραγωγής .
Η ονομασία της υποδήλωνε ότι είχε και πάλι 18-κύλινδρο κινητήρα , επίσης διάταξης W18 και αυτή τη φορά με τετραπλό turbo , δηλαδή με 4 τουρμπίνες .
Στο Σαλόνι Αυτοκινήτου του Παρισιού τον Οκτώβριο του 2000 , παρουσιάστηκε μία νέα εκδοχή , η οποία αντί για τον αρχικό κινητήρα W18 , έφερε έναν 16-κύλινδρο διάταξης W16 , προϊόν συνένωσης δύο V8 , διατηρώντας όμως τις 4 τουρμπίνες και , ως αποτέλεσμα , μετονομάστηκε σε Bugatti Veyron EB 16/4 ( αριθμός κυλίνδρων και αριθμός turbo ) .
Ο κυβισμός του , ωστόσο , είχε αυξηθεί στα 7.993 cm³ .
Η οριστική απόφαση να γίνει μοντέλο παραγωγής ελήφθη το 2001 , όταν ο τότε πρόεδρος του Ομίλου Volkswagen Ferdinand Piëch ( εγγονός του Φέρντιναντ Πόρσε ) ανακοίνωσε ότι η Veyron EB 16/4 θα έμπαινε στην παραγωγή και δεσμεύτηκε ότι θα ήταν το ταχύτερο , ισχυρότερο και ακριβότερο μοντέλο στην ιστορία της παγκόσμιας αυτοκίνησης .
Επιπλέον , υποσχέθηκε τότε επίσημα ότι ο κινητήρας της Veyron θα απέδιδε « 1.000 συν 1 ίππους » , η τελική της ταχύτητα θα ξεπερνούσε τα 400 km/h ( 248,6 mph ) και η εργοστασιακή της τιμή αγοράς , χωρίς τους φόρους , θα ήταν 1 εκατομμύριο ευρώ .
Κατά τη διάρκεια της εξέλιξης , η σχετική ομάδα αντιμετώπισε αρκετές πρωτοφανείς για αυτοκίνητο προκλήσεις , όπως την ανάγκη κατασκευής ενός κιβωτίου ταχυτήτων ικανού να ελέγχει τόσο μεγάλη ιπποδύναμη και ροπή , καθώς και ζητήματα επαρκούς αερισμού και ψύξης ενός κινητήρα με 16 κυλίνδρους και με τόσο μεγάλο κυβισμό και παραγωγή ισχύος , ιδίως σε ταχύτητες της τάξης των 400 km/h .
Μεγάλες δυσκολίες συνάντησαν και στην αεροδυναμική της Veyron , καθώς διαμορφώθηκε γύρω από ένα ήδη έτοιμο ντιζάιν , δηλαδή αντίστροφα από την συνήθη διαδικασία , ενώ επιπρόσθετα δεν υπήρχαν έως τότε αεροδυναμικές μετρήσεις για ταχύτητες άνω των 360 km/h ( 224 mph ) από κανέναν - ενδεικτικώς , ακόμα και τα σύγχρονα αγωνιστικά της Φόρμουλα 1 δεν υπερβαίνουν σχεδόν ποτέ αυτό το όριο .
Το αρχικό μοντέλο προ-παραγωγής ολοκληρώθηκε τον Αύγουστο του 2003 και διέφερε από το τελικό σε ελάχιστες μόνο λεπτομέρειες , πλην όμως σημειώθηκε μια νέα μετάθεση της έναρξης παραγωγής , προκειμένου να αντιμετωπιστούν κάποια ακόμα τεχνικά ζητήματα .
Τελικώς , μετά από 4 έτη διαρκούς εξέλιξης και αρκετές αναβολές , λόγω κάποιων μηχανικών προβλημάτων που εμφανίστηκαν στην πορεία , το οριστικό μοντέλο παραγωγής αποκαλύφθηκε επίσημα στο Σαλόνι Αυτοκινήτου του Παρισιού στις 25 Σεπτεμβρίου 2004 , ως Veyron EB 16.4 πλέον , αντί της προηγούμενης ονομασίας Veyron EB 16/4 .
Η παραγωγή της αρχικής έκδοσης Veyron EB 16.4 ξεκίνησε τον Σεπτέμβριο του 2005 και γινόταν αποκλειστικά στο χέρι και σε περιορισμένα αντίτυπα , όπως συνέβη και με όλες τις μεταγενέστερες εκδοχές της .
Με εξαίρεση κάποιες ειδικές εκδόσεις , οι περισσότερες Veyron διατέθηκαν σε διχρωμία βαφής αμαξώματος , ως ρετρό αναφορά στις Bugatti της δεκαετίας του 1930 .
Ο κυβισμός του κινητήρα των Veyron παραγωγής είχε διατηρηθεί στα 7.993 cm³ και φυσικά ήταν 16-κύλινδρος βενζίνης , διάταξης W16 , ως προϊόν συνένωσης δύο V8 , και μάλιστα με 4 τουρμπίνες ( τετραπλό τούρμπο ) .
Από την πρώτη στιγμή , το μοντέλο προκάλεσε εξαιρετικά μεγάλη αίσθηση στον Τύπο αυτοκινήτου και στο ευρύ κοινό , σε παγκόσμια κλίμακα , και απέσπασε άκρως εγκωμιαστικά σχόλια εντυπωσιασμού .
Μάλιστα κέρδισε το βραβείο Best Car Driven All Year της γνωστής βρετανικής τηλεοπτικής εκπομπής Top Gear του BBC για το έτος 2005 .
Επίσης , το 2010 η ίδια εκπομπή ανακήρυξε επίσημα την Bugatti Veyron ως το Αυτοκίνητο της Δεκαετίας ( Car of the Decade ) 2000 - 2009 .
Συνολικά κατασκευάστηκαν 300 αντίτυπα της στάνταρ έκδοσης coupé έως τον Ιούνιο του 2011 και το τελευταίο αντίτυπο της έκδοσης αυτής πωλήθηκε τον Σεπτέμβριο του 2011 .
Οι ετήσιες πωλήσεις της στάνταρ έκδοσης , διαμορφώθηκαν ως εξής : Από την άνοιξη του 2009 έως και τη λήξη της παραγωγής της Veyron , το 2015 , παρήχθη και μία εκδοχή με ημι-ανοικτή οροφή targa , με την ονομασία Veyron Grand Sport , και μάλιστα τα πρώτα 50 αντίτυπα από αυτήν κατέληξαν αποκλειστικά σε προ-επιλεγμένους πελάτες της Bugatti .
Η έκδοση targa φέρει σημαντικές περαιτέρω ενισχύσεις στο σασί , προκειμένου να αντισταθμιστεί η αφαίρεση της οροφής , καθώς και μικρές διαφοροποιήσεις στα φώτα και στο παρμπρίζ .
Η συνολική της παραγωγή έφτασε τελικώς τα 150 αντίτυπα .
Τον Σεπτέμβριο του 2010 , κυκλοφόρησε και η κορυφαία έκδοση Veyron Super Sport , με ακόμα μεγαλύτερους συμπιεστές turbo στον ίδιο κινητήρα και συνεπακόλουθη αύξηση της ισχύος του από 1.001 hp στις 6.000 στροφές το λεπτό σε 1.200 hp στις 6.400 στροφές το λεπτό , με την μέγιστη ροπή να φτάνει τα 1.500 N·m .
Επίσης , υπέστη και βελτιώσεις στο σασί , προκειμένου να διατηρεί σταθερότητα και στις ακόμα υψηλότερες ταχύτητες που μπορεί να φτάσει , ενώ φέρει ταχύμετρο με μέγιστη ένδειξη τα 430 χιλιόμετρα την ώρα , αντί των 420 στα μοντέλα των 1.001 hp .
Η συνολική παραγωγή της Veyron Super Sport ανήλθε στα μόλις 30 αντίτυπα , όλα μέσα σε 1 έτος , έως το 2011 .
Τα 25 από αυτά , φέρουν ηλεκτρονικό κόφτη της τελικής ταχύτητας στα 415 χιλιόμετρα την ώρα ( 258 μίλια την ώρα ) για λόγους προστασίας των ελαστικών και η εμπορική τους τιμή ανήλθε στα 1.650.000 € .
Τα 5 πρώτα από τα 30 αντίτυπα , δεν έφεραν κόφτη και ονομάζονται Veyron Super Sport World Record Edition ( Έκδοση Παγκοσμίου Ρεκόρ ) .
Η μέγιστη ταχύτητα της έκδοσης χωρίς κόφτη έχει μετρηθεί στα 431,072 χιλιόμετρα την ώρα ( 267,856 μίλια την ώρα ) και η επιτάχυνση 0-100 χιλιόμετρα την ώρα ( 0-62 μίλια την ώρα ) στα 2,3 δευτερόλεπτα , επιτυγχάνοντας έτσι το ρεκόρ του ταχύτερου αυτοκινήτου παραγωγής , μη αγωνιστικού .
Η τιμή του καθενός έφτασε τα 1.950.000 € και όλα είχαν ήδη , πριν την κατασκευή τους , προπωληθεί .
Εξωτερικά ξεχωρίζουν εύκολα , καθώς έχουν αποκλειστικά δίχρωμη εξωτερική βαφή , με συνδυασμό Μαύρο του άνθρακα και Arancio πορτοκαλί .
Στην πράξη , ωστόσο , ο ηλεκτρονικός κόφτης της τελικής ταχύτητας μπορεί να αφαιρεθεί εκ των υστέρων και στα άλλα 25 αντίτυπα , αν ο ιδιοκτήτης επιθυμεί την επίτευξη του σχετικού ρεκόρ , πλην όμως φέρει αυτός την ευθύνη της κατάστασης των ελαστικών .
Στο Σαλόνι Αυτοκινήτου της Γενεύης τον Μάρτιο του 2012 , εισήχθη η έκδοση Veyron Grand Sport Vitesse και κυκλοφόρησε επίσης σε λίγα αντίτυπα .
Η Vitesse ήταν ουσιαστικά η κορυφαία έκδοση της targa εκδοχής Grand Sport , καθώς φέρει την εκδοχή του κινητήρα με τους 1.200 hp της έκδοσης Super Sport . Όπως αναφέρθηκε και στην εισαγωγή , κατέχει το ρεκόρ του ταχύτερου ανοικτού αυτοκινήτου , με επίσημη καταμέτρηση της τελικής ταχύτητας στα 408,84 χιλιόμετρα την ώρα ( 254,04 μίλια την ώρα ) , καθώς επίσης και του ακριβότερου ανοικτού μοντέλου , καθώς η τιμή της έφτανε τα 2 εκατομμύρια € . Έως τον Δεκέμβριο του 2013 , είχαν πωληθεί συνολικά 400 αντίτυπα όλων των εκδόσεων της Veryon , 300 coupé και 100 targa .
Επίσημα , είχε ήδη ανακοινωθεί ότι τα 50 τελευταία αντίτυπα του μοντέλου θα είναι όλα targa και κυρίως Veyron Grand Sport Vitesse .
Τον Αύγουστο του 2014 , ανακοινώθηκε ότι είχαν μείνει μόλις 15 αυτοκίνητα για να συμπληρωθεί το συνολικό νούμερο των 450 αντιτύπων της Bugatti Veyron .
Τον Φεβρουάριο του 2015 , ανακοινώθηκε ότι η 450-ή και τελευταία Veyron θα παρουσιαζόταν στο Σαλόνι Αυτοκινήτου της Γενεύης τον Μάρτιο και θα ήταν μια ειδική επετειακή έκδοση , με σκοπό να σηματοδοτήσει το φινάλε της καριέρας της Veyron , όπως και έγινε .
Στις 23 Φεβρουαρίου 2015 , η Bugatti ανακοίνωσε επίσημα ότι μόλις πούλησε το τελευταίο αντίτυπο της Veyron , μια Grand Sport Vitesse , σε έναν πελάτη της στη Μέση Ανατολή .
Η τελευταία Veyron έλαβε το συμβολικό όνομα Veyron La Finale και , πριν την πώλησή της , εκτέθηκε επίσημα στο Σαλόνι της Γενεύης από τις 5 έως τις 15 Μαρτίου 2015 , δίπλα στην πρώτη Veyron που κατασκευάστηκε ποτέ , σαν μια σημαδιακή τελετή λήξης της Bugatti Veyron .
Εκτός από τις εκδόσεις αυτές , η Bugatti παρήγαγε και 30 ειδικές εκδόσεις της Veyron στο σύνολο της καριέρας της , μεταξύ του 2005 και του 2015 , και με ειδικούς χρωματισμούς .
Οι περισσότερες από αυτές κατασκευάστηκαν σε μόλις 1 έως 3 αντίτυπα η καθεμία .
Σημείωση : Αντίθετα με τα επίσημα νούμερα , στην πραγματικότητα , σύμφωνα με τους μηχανικούς της Bugatti , η αληθινή ιπποδύναμη της στάνταρ έκδοσης της Veyron είναι μεγαλύτερη από τους 1.001 hp και φτάνει τους 1.020 - 1.050 hp , αναλόγως με την εξωτερική θερμοκρασία .
Ωστόσο , ανακοινώθηκε από την εταιρεία το συμβολικό νούμερο « 1.000 συν 1 » , καθώς αυτή ήταν η υπόσχεση που είχε δοθεί στις πρώτες επίσημες ανακοινώσεις , όταν η εξέλιξη του κινητήρα δεν είχε ακόμα ολοκληρωθεί .
Ο αεροδυναμικός συντελεστής Cd της Veyron είναι 0,41 στην καθημερινότητα , ενώ φτάνει το 0,36 όταν το αυτοκίνητο στις υψηλές ταχύτητες χαμηλώνει προς το έδαφος .
Τα ελαστικά είναι της Michelin και εξελίχθηκαν ειδικά για την Veyron , ενώ ένα σετ και των 4 ελαστικών του μοντέλου κοστίζει 17.000 δολάρια .
Η χωρητικότητα της δεξαμενής καυσίμων είναι 100 λίτρα και μάλιστα αδειάζει σε μόλις 12 λεπτά όταν το αυτοκίνητο έχει φτάσει στην τελική ταχύτητα , αν φυσικά ήταν εφικτό να τη διατηρήσει επί τόσα λεπτά .
Μια ξεχωριστή καινοτομία της Bugatti Veyron είναι ότι εκτός του γνωστού ABS στα φρένα και των 4 τροχών , φέρει στάνταρ και ένα επιπρόσθετο ABS στο ηλεκτρικό χειρόφρενο , για το ακραίο σενάριο αστοχίας των φρένων και συνεπακόλουθης ανάγκης φρεναρίσματος με το ηλεκτρικό χειρόφρενο .
Φυσικά διαθέτει στάνταρ και Σύστημα Ελέγχου Πρόσφυσης , Σύστημα Ελέγχου Ευστάθειας ( ESP ) , προβολείς υψηλής έντασης και στις δύο σκάλες , σύστημα ελέγχου πίεσης ελαστικών και πυροτεχνικούς προεντατήρες στις ζώνες ασφαλείας .
Το εντυπωσιακό όμως για όχημα τόσο υψηλής τιμής , είναι ότι έχει μόνο 2 μπροστινούς αερόσακους , χωρίς να έχει ποτέ προσφέρει πλευρικούς .
Αυτό συνέβη διότι λόγω του μεγάλου πλάτους του αυτοκινήτου , στα 2 μέτρα ακριβώς , και του εξαιρετικά ισχυρού πλαισίου της κατασκευής του , καθώς και της επίστρωσης στο σαλόνι με άφθονα αφρώδη υλικά , κρίθηκε επίσημα ότι δεν χρειαζόταν πλευρικούς αερόσακους .
Tο κυριότερο πλεονέκτημα , ωστόσο , που έχει κάνει την Bugatti Veyron να θεωρείται μοναδική και ξεχωριστή , ακόμα και ανάμεσα σε όλα τα εξωτικά υπεραυτοκίνητα , είναι η ικανότητά της να διατηρεί μια αξιοσημείωτη ευστάθεια και να εμπνέει εμπιστοσύνη στον οδηγό σε κάθε ταχύτητα , ακόμα και πλησιάζοντας στο μέγιστο των επιδόσεών της .
Σύμφωνα με ένα σχετικό δημοφιλές σχόλιο των δοκιμαστών της : « η Veyron είναι το μοναδικό αυτοκίνητο που ακόμα και μετά τα 350 km/h ( 218 mph ) μπορείς να κουβεντιάζεις με τον συνοδηγό » .
Φυσικά υπάρχει πληθώρα άλλων μοντέλων που έχουν καταφέρει στα νεότερα χρόνια τελικές ταχύτητες στα επίπεδα των 350 – 400 km/h ή και ακόμα μεγαλύτερες , αλλά γενικώς δεν εμπνέουν αντίστοιχο αίσθημα ασφάλειας σε αυτές , και πρακτικώς ο οδηγός χρειάζεται να φοράει κράνος στα περισσότερα από αυτά για να τις προσεγγίσει .
Ο διάδοχος της Bugatti Veyron είναι η Bugatti Chiron , επαναφέροντας έτσι την ονομασία του αρχικού πρωτότυπου Bugatti 18/3 Chiron του 1999 .
Το όνομα αποτίει φόρο τιμής στον Louis Alexandre Chiron ( 1899 - 1979 ) , τον εργοστασιακό οδηγό της Bugatti κατά τις δεκαετίες του 1920 και του 1930 , που σύμφωνα με σχετική ανακοίνωση της Bugatti ήταν ο καλύτερος οδηγός αγώνων παγκοσμίως στην εποχή του , και το όνομά του έχει συνδεθεί με την ιστορία της Bugatti όσο κανενός άλλου οδηγού αγώνων .