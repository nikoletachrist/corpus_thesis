Στην πραγματικότητα , οι μορφωμένοι Ευρωπαίοι ήξεραν ότι η Γη είναι σφαιρική από την εποχή του Αριστοτέλη του οποίου το έργο είχε μελετηθεί και τύγχανε μεγάλου σεβασμού στη Μεσαιωνική Ευρώπη .
Επίσης η σφαιρικότητα της Γης εκφράζεται και στο έργο του Πτολεμαίου στον οποίο βασιζόταν σε μεγάλο βαθμό η αστρονομία των αρχαίων χρόνων .
Στα χρόνια του Κολόμβου , τεχνικές προσανατολισμού με βάση τα ουράνια σώματα , κυρίως του Ήλιου και της Σελήνης , χρησιμοποιούνταν ευρέως .
Ο Κολόμβος υπολόγιζε διαφορετικά από τους μελετητές της εποχής του την απόσταση της Ευρώπης από την Ασία πλέοντας από τα δυτικά .
Αυτό οφειλόταν σε τρεις παράγοντες : υπολόγιζε πως η Γη ήταν μικρότερη από ότι πίστευαν τότε , ότι η Ευρασία ήταν μεγαλύτερη και ότι η Ιαπωνία και άλλα ακατοίκητα νησιά απλώνονταν πολύ ανατολικότερα από τις ακτές της Κίνας . Έσφαλλε σε όλα αυτά και ερχόταν σε πλήρη αντίθεση με τις αποδεκτές θεωρίες της εποχής του . Ήδη από τον 3ο αιώνα π.Χ. , ο Ερατοσθένης είχε υπολογίσει την περιφέρεια της Γης χρησιμοποιώντας απλή γεωμετρία και παρατηρώντας τις σκιές που σχηματίζονταν από τα αντικείμενα σε 2 διαφορετικές περιοχές : στην Αλεξάνδρεια και τη Συήνη .
Ο Ποσειδώνιος διασταύρωσε τους υπολογισμούς του Ερατοσθένη μέσα από αστρικές παρατηρήσεις που έκανε ο ίδιος στην Ρόδο και στην Αλεξάνδρεια τον 1ο αιώνα π.Χ .
Αυτές οι μετρήσεις ήταν ευρέως διαδεδομένες ανάμεσα στους λόγιους στη εποχή του Κολόμβου.Ωστόσο , οι διαφορετικές μονάδες μέτρησης που χρησιμοποιούνταν στην εποχή του Ερατοσθένη και στον Μεσαίωνα οδήγησαν σε διαφωνίες για την ακριβή περιφέρεια της Γης .
Ο Κολόμβος βασίστηκε στην εκτίμηση του Αλφραγκάνου ( Alfraganus ) ότι το γεωγραφικό μήκος του παράλληλου του Ισημερινού ήταν περίπου 56 ⅔ μίλια χωρίς όμως να έχει λάβει υπ ' όψιν του ότι αυτή η εκτίμηση εκφραζόταν σε Αραβικά μίλια ( 1,830 μ . ) και όχι στα μικρότερου μεγέθους Ρωμαϊκά μίλια με τα οποία ήταν εξοικειωμένος .
Συνεπώς υπολόγιζε λανθασμένα πως η περιφέρεια της Γης ήταν περίπου 30.200 χμ , ενώ η πραγματική περιφέρεια της Γης ήταν 40,000 χμ ( 25,000 μίλια ) .
Ο Κολόμβος ήξερε ότι για να πραγματοποιήσει το διατλαντικό ταξίδι και να εξασφαλίσει προσωπικά δικαιώματα στις εξερευνήσεις του , όφειλε εκτός από εξεύρεση πόρων να πετύχει τη στήριξη κάποιας μοναρχίας που θα περιέβαλε με κύρος την αποστολή του και θα αποτελούσε τον επίσημο εντολοδόχο της , αντιμετωπίζοντας τον ανταγωνισμό άλλων ευρωπαϊκών κρατών .
Χρειαζόταν επίσης το κύρος ενός μονάρχη για να παρουσιαστεί σαν επίσημος απεσταλμένος του ενώπιον των ισχυρών ηγεμόνων της Ασίας που υπολόγιζε να συναντήσει .
Πρώτα παρουσιάστηκε στην Αυλή της πρωτοπόρας τότε στις εξερευνήσεις Πορτογαλίας αλλά τελικά απορρίφθηκε .
Στην συνέχεια μετέβη στην μάλλον φτωχή Ισπανία και εξέθεσε τα σχέδια του στους βασιλείς της Αραγωνίας , Φερδινάνδο και της Καστίλης , Ισαβέλλα , των οποίων ο γάμος είχε άτυπα `` ενώσει '' την μέχρι τότε γεωγραφικά μόνο νοούμενη Ισπανία .
Οι βασιλείς ζήτησαν από τον Κολόμβο να παρουσιαστεί και στο πανεπιστήμιο της Σαλαμάνκα , οι λόγιοι του οποίου απέρριψαν την προτεινόμενη αποστολή ως αδύνατη να πραγματοποιηθεί .
Ωστόσο οι δύο μονάρχες ήθελαν να κρατήσουν τον Κολόμβο στην Ισπανία ώστε να μην απευθυνθεί σε άλλα κράτη της Δυτικής Ευρώπης και το πέτυχαν δίνοντας του αόριστες υποσχέσεις .
Ταυτόχρονα ήθελαν να τελειώνουν πρώτα με τον πόλεμο εναντίον της τελευταίας αραβικής ηγεμονίας στην Ιβηρική Χερσόνησο , που εδραζόταν στην Γρανάδα .
Αυτό έγινε το 1492 με την ηγεμονία αυτή να ηττάται και να προσαρτάται στα ισπανικά εδάφη .
Εν τω μεταξύ είχαν περάσει τουλάχιστον 7 χρόνια παραμονής του Κολόμβου στην Ισπανία , περιμένοντας για μια οριστική απάντηση και είχε πλέον απελπιστεί .
Οι μονάρχες ήλπιζαν ο έμπειρος ναυτικός να περιορίσει τις απαιτήσεις του από το στέμμα , για τα προσωπικά προνόμια που θα απολάμβανε ο ίδιος σε περίπτωση επιτυχίας .
Τους φαινόταν πως αυτός ο φτωχός και μη ευγενικής καταγωγής άνθρωπος , τους ζητούσε πολλά .
Τελικά θέλοντας να μην χάσουν καμία ευκαιρία σύναψαν ένα συμβόλαιο με τους όρους που επιθυμούσε ο Γενοβέζος καπετάνιος , του έδωσαν την εντολή να προχωρήσει σύμφωνα με τα σχέδια του , του έδωσαν ένα πλοίο του βασιλικού στόλου και του εξασφάλισαν άλλα δυο πλοία με ιδιωτική χρηματοδότηση .
Με την βοήθεια έμπειρων καπετάνιων του Πάλος , ο Κολόμβος ναυτολόγησε από τους έμπειρους αλλά φοβισμένους , μπροστά στην προοπτική της διάσχισης του Ατλαντικού , ναυτικούς του λιμανιού του Πάλος και στις 3 Αυγούστου 1492 αναχώρησε με τον στολίσκο του από εκεί για τα Κανάρια Νησιά , κτήση τότε και τώρα της Ισπανίας .
Από τα Κανάρια , δίνοντας βάση σε έναν χάρτη του Τοσκανέλι , πίστευε ότι θα μπορούσε πιο εύκολα -και χρησιμοποιώντας τους εκεί ανέμους πιο γρήγορα- να προσεγγίσει στην Ιαπωνία για την οποία είχε μιλήσει ο Μάρκο Πόλο αλλά η ύπαρξη της αμφισβητούταν στην Ευρώπη .
Από κει και πέρα ήξερε ότι η ηπειρωτική Ασία δεν θα ήταν μακριά .
Αφού πραγματοποίησε επισκευές στα πλοία του στα Κανάρια , ξεκίνησε για την διάσχιση του άγνωστου ακόμα τότε Ωκεανού .
Χρειάστηκε μόλις 36 μέρες για αυτό και στις 12 Οκτωβρίου 1492 έφτασε σε ένα νησί του συμπλέγματος των Μπαχάμων βορειοανατολικά της Καραϊβικής .
Συναντώντας τους ντόπιους Ιθαγενείς , δεν ξαφνιάστηκε αλλά πίστεψε ότι βρισκόταν στην περιφέρεια της κυρίως Ασίας .
Θεωρωντας μάλλον ότι είχε άθελα του προσπεράσει την Ιαπωνία , πίστεψε ότι τώρα ήταν πιο κοντά στις Ινδίες , καθώς οι άνθρωποι που αντίκρισε και με τους οποίους πέτυχε μια φιλική συνεργασία , άσχετα από το μέλλον που τους περίμενε στα χέρια των Ισπανών , ήταν σκουρόχρωμοι .
Γνωρίζοντας λατινικά ο ίδιος , όποτε αναφερόταν σε αυτούς τους ονόμαζε , εκφραζόμενος πολύ ελεύθερα , Ινδιάνους .
Η ονομασία επικράτησε αργότερα για όλους τους γηγενείς της Αμερικής .
Στο ταξίδι αυτό ανακάλυψε επίσης την Κούβα , της οποίας εξερεύνησε ένα μέρος και την οποία θεωρούσε , για το υπόλοιπο της ζωής του , χερσόνησο της ηπειρωτικής Ασίας .
Τέλος έφτασε και στην νήσο που ο ίδιος βάφτισε Ισπανιόλα , γιατί του θύμιζε το περίγραμμα της Ισπανίας και όπου σήμερα βρίσκονται η Δημοκρατία της Αϊτής και η Δομινικανή Δημοκρατία .
Θέλοντας να κάνει γνωστή την ανακάλυψη του στην Ευρώπη και να εξασφαλίσει περισσότερα μέσα για την εκμετάλλευση των νησιών αυτών πριν συνεχίσει για να συναντήσει , όπως ήλπιζε , τις κυρίως Ινδίες και τον αυτοκράτορα της Κίνας εγκατέστησε ένα οχυρό στην Ισπανιόλα και επέστρεψε στο Πάλος τον Μάρτιο του 1493 .
Οι βασιλείς και η `` κοινή γνώμη '' της εποχής τον υποδέχθηκαν θερμά ενώ σε όλη την Ευρώπη διαδόθηκε αστραπιαία η φήμη πως οι Ισπανοί είχαν φτάσει μέσω του Ατλαντικού στην Ασία .
Οι Πορτογάλοι απογοητεύτηκαν και ίσως γι'αυτό ανέβαλαν τον περίπλου της Αφρικής αφού ένα τέτοιο ταξίδι υπολογιζόταν να κρατήσει σχεδόν ένα χρόνο , ενώ τώρα οι Ισπανοί ανταγωνιστές τους φαίνονταν να χρειάζονται μόλις 2 μήνες για να πάνε και να γυρίσουν από τις Ινδίες .
Ο Κολόμβος εντάχθηκε στην αριστοκρατία της Ισπανίας ως `` δον '' , ορίστηκε ναύαρχος της διπλής μοναρχίας και περιβλήθηκε γενικά με τιμές και χρηματικά εισοδήματα .
Μάλιστα ονομάστηκε και Αντιβασιλέας των χωρών όπου θα εγκαθιστούσε την ισπανική κυριαρχία ή στις οποίες θα προωθούσε σαν ένα είδος ύπατου αρμοστή τα συμφέροντα της νέας του πατρίδας .
Τώρα πια υπήρχαν περισσότεροι ενθουσιώδεις ιδιώτες που ήθελαν να διαθέσουν τα πλοία τους για νέες διατλαντικές αποστολές και περισσότεροι ναυτικοί πρόθυμοι να συμμετάσχουν .
Εξάλλου ο ίδιος ο Κολόμβος , αν και δεν έφερε σοβαρές ποσότητες χρυσού από το ταξίδι του 1492-1493 , όσο έφερε δείγματα νέας , άγνωστης χλωρίδας καθώς και κάποιους ιθαγενείς , υπερέβαλλε ως προς την εικόνα των νησιών που ανακάλυψε .
Μετά μήνες , ώστε να προετοιμαστεί μια αρμάδα 17 πλοίων αλλά και να πειστεί η Πορτογαλία στις , μέσω Πάπα , διαπραγματεύσεις να παραιτηθεί τυχόν εξερευνήσεων στον δυτικό Ατλαντικό , ο Κολόμβος αναχώρησε για το δεύτερο ταξίδι το φθινόπωρο του 1493 . Έπλευσε νοτιοδυτικότερα ίσως γιατί ήλπιζε να φτάσει αυτή τη φορά στην Ιαπωνία αλλά τελικά ανακάλυψε τις Αντίλλες νήσους .
Στην πορεία εντόπισε το σημερινό Πουέρτο Ρίκο και ξαναβρέθηκε στην Ισπανιόλα .
Διαπίστωσε ότι ο σταθμός που είχε εγκαταστήσει είχε καταστραφεί από συμπλοκή της φρουράς του με ιθαγενείς .
Η φρουρά είχε εξοντωθεί ολόκληρη .
Δεν γύρεψε εκδίκηση αλλά οι ντόπιοι άρχισαν να συμβιβάζονται με τις επιθυμίες των τεχνολογικά και οπλικά ισχυρότερων Ισπανών .
Επίσης ο Κολόμβος θέλοντας να αποφύγει τις συγκρούσεις ώστε να προχωρήσει , όπως είχε υποσχεθεί στους βασιλείς στον ειρηνικό προσηλυτισμό των Ινδιάνων στον χριστιανισμό , συνέχισε την συνεργασία μαζί τους , δεν κατάργησε φυλάρχους και φαινομενικά αντιμετώπιζε τους ηγέτες ως ίσους .
Αποφάσισε να εγκαταστήσει μια μόνιμη βάση στην Ισπανιόλα που φαινόταν να βρίσκεται έξω από την κυριαρχία ή την υποτέλεια κάποιου ισχυρού Ασιάτη ηγεμόνα , πριν προχωρήσει στην αναζήτηση της ενδοχώρας .
Επέβλεψε τις πρώτες εργασίες ανέγερσης του πρώτου ευρωπαϊκού οικισμού στην Αμερική , τον οποίο ονόμασε Ισαβέλα .
Ταυτόχρονα προχώρησε στην εξερεύνηση του εσωτερικού της μεγάλης νήσου και στην αναζήτηση ορυχείων που ήλπιζε να του δώσουν το άφθονο χρυσάφι που είχε υποσχεθεί αν και μάλλον όταν είχε ζητήσει την `` πρόσληψη '' του από τους Ισπανούς μονάρχες , εννοούσε χρυσάφι που θα συγκεντρωνόταν μέσω εμπορίου .
Το 1494 συνέχισε για λίγο τις θαλάσσιες `` έρευνες '' και ανακάλυψε την Τζαμάικα ενώ εξερεύνησε την νότια ακτή της Κούβας .
Ωστόσο αποφάσισε να επιστρέψει στην Ισαβέλα πριν φτάσει στο δυτικότερο άκρο της Κούβας και διαπιστώσει ότι είναι νησί .
Ανησυχούσε έντονα για τις εξελίξεις στην αποικία .
Εξάλλου τα προσωπικά του συμφέροντα εξαρτώταν και από την εικόνα που θα παρουσίαζε ως διοικητής , μια ευθύνη που ο ίδιος είχε ζητήσει να φέρει . Έμεινε πάνω από ένα χρόνο ακόμα στην Ισπανιόλα .
Καθώς αρκετό χρυσάφι δεν είχε βρεθεί ακόμα και ο εκχριστιανισμός των ντόπιων δεν προχωρούσε αρκετά , ο ναύαρχος έπρεπε κάτι να δείξει στους μονάρχες .
Φάνηκε σε εκείνο το διάστημα , 1494-1496 , αυτό που θα επιβεβαιωνόταν στην πορεία , ότι δεν διέθετε ιδιαίτερες `` πολιτικές '' ικανότητες .
Οι διαφωνίες και οι ρήξεις του με τους τυχοδιώκτες εκπροσώπους της μικρής αριστοκρατίας , που εγκαταστάθηκαν στην αποικία , ήταν συχνές .
Οι ίδιοι τον θεωρούσαν ξένο και δεν τον σέβονταν ενώ πίστευαν ότι δεν τους απέδιδε τα ανάλογα της τάξης τους προνόμια .
Συχνά παραπονούνταν μέσω των γνωστών τους στην Αυλή .
Μέσω των δικών του ο Κολόμβος ενημερωνόταν επίσης .
Είχε πέσει σε μερική δυσμένεια καθώς οι κυρίως Ινδίες αλλά και τα φυσικά ορυχεία της Ισπανιόλας δεν είχαν βρεθεί ακόμα , ενώ το 1495 είχε στείλει στην Ισπανία δέσμιους 500 ιθαγενείς αιχμάλωτους των πολέμων των συμμάχων του φυλάρχων , με την δικαιολογία ότι έτσι θα γλίτωναν την εξόντωση από τους εχθρούς τους και θα προσηλυτίζονταν πιο εύκολα αν ζούσαν σαν υπηρέτες σε πλούσια σπίτια . η ενέργεια αυτή δυσαρέστησε την Ισαβέλα και ακόμα περισσότερο όταν οι ιθαγενείς αυτοί διατέθηκαν τελικά για βαριές εργασίες και πέθαναν γρήγορα .
Ο Κολόμβος μην λαμβάνοντας αρκετά εφόδια και ανησυχώντας για την εικόνα του , επέστρεψε στην Ισπανία το 1496 αφήνοντας πληρεξούσιο τον αδερφό του .
Πέτυχε να μεταστρέψει το εναντίον του κλίμα και ζητούσε επίμονα μια τρίτη αποστολή για να ολοκληρώσει το έργο του . Άγνωστο πραγματικά γιατί , οι βασιλείς πάλι όπως ως το 1492 καθυστέρησαν στην αρχή να τον ικανοποιήσουν .
Πέρασε δυο χρόνια στην Ισπανία ενώ όσο μπορούσε ενημερωνόταν με επιστολές για τα όσα συνέβαιναν στην αποικία .
Τώρα συνέβαινε το αντίθετο .
Η κατάσταση ξέφευγε από κάθε κεντρικό έλεγχο και ήταν στην άλλη άκρη τώρα του Ατλαντικού , απαραίτητη η παρουσία του .
Στο μεταξύ το 1497 ο Ιταλός Ιωάννης Καμπότο , στην υπηρεσία του βασιλιά της Αγγλίας Ερρίκου Ζ΄ , γνωρίζοντας πλέον με ασφάλεια την ύπαρξη κοντινών στεριών στα δυτικά , έπλευσε και ανακάλυψε την μεγάλη νήσο Νέα Γη του σημερινού Καναδά . Ίσως σε εκείνο το ταξίδι δεν είδε την ηπειρωτική στεριά .
Το 1498 θα έπαιρνε εντολή για ένα νέο ταξίδι αλλά από κει και πέρα , άγνωστο γιατί , τα ίχνη του εξαφανίζονται .
Ο Κολόμβος ενημερωνόταν μέσω γνωστών του εμπόρων για τα τεκταινόμενα αυτά και δείχνοντας στους βασιλείς ότι και άλλες Δυνάμεις έμπαιναν στον ανταγωνισμό , τους έπεισε για ένα τρίτο ταξίδι .
Ξεκίνησε πάλι με έναν στολίσκο το καλοκαίρι του 1498 μετά από δυο άσκοπα χρόνια στην Ευρώπη . Έπλευσε πάλι νοτιοδυτικότερα αλλά έφτασε στην Νότια Αμερική , στις ακτές της σημερινής Βενεζουέλας .
Βλέποντας τις εκβολές ενός πολύ μεγάλου ποταμού , του Ορινόκου , κατάλαβε ότι βρισκόταν μπροστά σε μια ήπειρο , μια άγνωστη ήπειρο .
Δεν πτοήθηκε καθόλου από την απρόσμενη ανακάλυψη .
Μια άγνωστη ήπειρος είχε βρεθεί νοτιοανατολικά της `` Ασίας '' αλλά η τελευταία αναμενόταν πάντα να είναι εκεί που επιθυμούσε ο ίδιος να είναι . Έτσι μετά ελάχιστη εξερεύνηση ( ! ) έπλευσε στην Ισπανιόλα .
Εκεί , αφού έγινε πια φανερό ότι η Ισαβέλα είχε κτιστεί σε κακή τοποθεσία , εκτεθειμένη σε κυκλώνες και σε ανθυγιεινό περιβάλλον , άρχισε στην νότια ακτή η ανέγερση μιας νέας πόλης , του Σάντο Ντομίνγκο .
Στο μεταξύ ο Πορτογάλος Βάσκο Ντα Γκάμα ολοκλήρωνε τον πρώτο περίπλου της Αφρικής και έφτανε στις κυρίως Ινδίες , αρχίζοντας τις απευθείας εμπορικές επαφές με τους ηγέτες της δυτικής ακτής .
Αυτό το γεγονός , ότι η Πορτογαλία τελικά έφτασε πρώτη , δυσαρέστησε πάλι τους βασιλείς έναντι του Κολόμβου .
Ο τελευταίος απέδειξε πάλι ότι ήταν ακατάλληλος σαν κυβερνήτης εδαφών και όχι πλοίων .
Μόνο που αυτή η φορά θα ήταν και μοιραία .
Τα επόμενα 2 χρόνια δεν εξερεύνησε τίποτα αφού επιδόθηκε στην διοίκηση , στην διευθέτηση διαφορών , στους πολέμους των ιθαγενών και στην καταστολή εξεγέρσεων Ισπανών ιπποτών που στα γράμματα τους προς την Αυλή τον χαρακτήριζαν τύραννο και επιχειρούσαν από μόνοι τους να τον ανατρέψουν .