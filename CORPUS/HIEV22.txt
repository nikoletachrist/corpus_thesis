Στο Μαϊντάνεκ , τα χαρακώματα έσκαψε μία ομάδα 300 κρατούμενων οι οποίοι δούλευαν σε τρεις βάρδιες στον τομέα 5 , νότια του κρεματόριου , και έφτανε περίπου τα 100 μέτρα σε μάκρος , 2-3 μέτρα σε βάθος και 1,5-3 μέτρα σε πλάτος .
Αν και τα χαρακώματα έγιναν υποτίθεται ως αμυντική τακτική απέναντι σε επιθέσεις από αέρος , και το ζιγκ-ζαγκ σχήμα τους έδωσε μία κάποια αληθοφάνεια σε αυτό το ψέμα , οι κρατούμενοι υποψιάζονταν ποιος ήταν ο πραγματικός τους σκοπός .
Στις 2 Νοεμβρίου , 2.000 με 3.000 SS και αστυνομικό προσωπικό έφτασε στο Λούμπλιν .
Εκείνο το βράδυ , ο Σπόρενμπεργκ συγκάλεσε διάσκεψη μεταξύ του δικού του προσωπικού , των διοικητών των στρατοπέδων Μαϊντάνεκ , Τραβνίκι και Πονιάτοβα , τον διοικητή της τοπικής Αστυνομίας Ασφάλειας , Καρλ Πουτζ , και των διοικητών διαφόρων άλλων μονάδων .
Η επιχείρηση των δολοφονιών , η οποία αναμενόταν να ξεκινήσει την αυγή της επόμενης μέρας , σχεδιάστηκε ως στρατιωτική επιχείρηση με το κωδικό όνομα Erntefest ( « Φεστιβάλ Συγκομιδής » ) .
Δύο μεγάφωνα τοποθετήθηκαν στο Μαϊντάνεκ , ένα κοντά στα χαρακώματα και το άλλο δίπλα στην είσοδο του στρατοπέδου .
Η ηγεσία του στρατοπέδου Λιπόβα στο Λούμπλιν , όπου κρατούνταν Εβραίοι αιχμάλωτοι πολέμου , ζήτησε να μάθει από τον Χίμλερ αν με το να επιτρέψουν την εκτέλεση των αιχμαλώτων παραβίαζαν τη Σύμβαση της Γενεύης .
Ο υπασπιστής του Χίμλερ , Βέρνερ Γκρότμαν , απάντησε πως « όλοι οι Εβραίοι χωρίς εξαίρεση υπόκειναι σε εκκαθάριση » .
Στις 5 το πρωί της 3ης Νοεμβρίου 1943 οι κρατούμενοι ξύπνησαν όπως συνήθως , αλλά αυτή τη φορά το στρατόπεδο είχε περικυκλωθεί από 500 επιπρόσθετους στρατιώτες κατά τη διάρκεια της νύχτας .
Οι 3.500 με 4.000 Εβραίοι κρατούμενοι ζούσαν ανάμεσα σε μη Εβραίους .
Μετά το πρωινό εγερτήριο οι δύο αυτές ομάδες χωρίστηκαν , με τους Εβραίους να διατάζονται να πάνε στον τομέα 5 του στρατοπέδου .
Οι Εβραίοι που βρίσκονταν στο ιατρείο μεταφέρθηκαν στην ίδια τοποθεσία με φορτηγό , ενώ οι μη Εβραίοι κρατούμενοι που βρίσκονταν στον τομέα 5 , μεταφέρθηκαν στον τομέα 4 .
Ο φράχτης από συρματόμπλεγμα επανατοποθετήθηκε για να συμπεριλμβάνει μέσα στη στρατιωτική ζώνη την περιοχή που θα γίνονταν οι εκτελέσεις .
Οι κρατούμενοι εξαναγκάστηκαν να βγάλουν τα ρούχα τους και οδηγήθηκαν σε ομάδες των εκατό στα τρία χαρακώματα που βρίσκονταν πέρα από το στρατόπεδο .
Στην αρχή της ράμπας που οδηγούσε στα χαρακώματα , οι Εβραίοι χωρίστηκαν σε ομάδες των δέκα και εξαναγκάστηκαν να προχωρήσουν προς τα χαρακώματα .
Διμοιρίες εκτέλεσης των 10-12 αντρών ανέμεναν και κάθε μερικές ώρες τους αντικαθιστούσαν νέες διμοιρίες .
Οι κρατούμενοι αναγκάστηκαν να ξαπλώσουν μέσα στα χαρακώματα και πυροβολήθηκαν στον αυχένα .
Περίπου 600 κρατούμενοι , μισοί άντρες και μισές γυναίκες , επιλέχθηκαν από το στρατόπεδο αεροδρομίου του Λιούμπλιν για να καθαρίσουν μετά τη σφαγή στο Μαϊντάνεκ .
Οι υπόλοιποι , περίπου 5.000-6.000 , μαζί με 2.500 Εβραίους αιχμάλωτους πολέμου από το στρατόπεδο της Λιπόβα , περπάτησαν προς το Μαϊντάνεκ .
Παρά το ότι φρουρούνταν καλά , οι Εβραίοι αιχμάλωτοι πολέμου όρμησαν στους φρουρούς και προσπάθησαν να δραπετεύσουν , ενώ αναφορές λένε πως φώναζαν « Niech żyje wolność ! » ( Ζήτω η Ελευθερία ! ) .
Σχεδόν όλοι εκτελέστηκαν πριν καταφέρουν να ξεφύγουν .
Οι πρώτοι κρατούμενοι από άλλα στρατόπεδα έφτασαν στο Μαϊντάνεκ γύρω στις 7:30 και συνέχισαν να καταφτάνουν καθόλη τη διάρκεια του πρωινού .
Κάποιοι από τους Εβραίους του Μαϊντάνεκ προσπάθησαν να ξεφύγουν από τη μοίρα τους αυτοκτονώντας ή κρυβόμενοι στους στρατώνες .
Την επόμενη μέρα , ανακαλύφτηκαν 23 Εβραίοι κι εκτελέστηκαν στο κρεματόριο του Μαϊντάνεκ .
Τα μεγάφωνα που είχαν τοποθετηθεί την προηγούμενη μέρα , ξεκίνησαν να παίζουν με το που ξεκίνησαν οι πυροβολισμοί αλλά αυτό δεν ήταν αρκετό για να καλυφθεί ο ήχος από τις εκτελέσεις .
Ντόπιοι Πολωνοί παρακολουθούσαν από τις οροφές κοντινών κτιρίων που βρίσκονταν έξω από το στρατόπεδο , ενώ ο Σπόρενμπεργκ παρατηρούσε τη διαδικασία από ένα αεροσκάφος Fieseler Storch .
Δεν είναι ξεκάθαρο το ποιος διήυθηνε την επιχείρηση όσο αυτή βρισκόταν σε εξέλιξη· ίσως να ήταν ο Σπόρενμπεργκ ή ο Χέρμαν Χούφλε .
Οι εκτελέσεις συνεχίστηκαν χωρίς διακοπή μέχρι τις 17:00 , όταν όλοι οι 18.400 κρατούμενοι σκοτώθηκαν .
Πριν την επιχείρηση , οι Πολωνοί κάτοικοι που ζούσαν δίπλα στο στρατόπεδο εξαναγκάστηκαν να μετακινηθούν από τα σπίτια τους κι αυτοί που ζούσαν λίγο πιο μακριά , εξαναγκάστηκαν να παραμείνουν μέσα στα σπίτια τους .
Οι Εβραίοι κρατούμενοι που ζούσαν σε έναν οικισμό έξω από το στρατόπεδο μεταφέρθηκαν κόσμια στο στρατόπεδο .
Στις 5 το πρωί της 3ης Νοεμβρίου , οι κρατούμενοι συγκεντρώθηκαν για ονομαστική αναφορά , μαντρίστηκαν και προχώρησαν προς το στρατόπεδο εκπαίδευσης Τραβνίκι , όπου μεγάφωνα έπαιζαν μουσική δίπλα στα χαρακώματα .
Τα θύματα διατάχθηκαν να βγάλουν τα ρούχα τους και να τα τοποθετήσουν σε στοίβες κι έπειτα να ξαπλώσουν με το πρόσωπο προς τα κάτω πάνω από αυτούς που είχαν ήδη εκτελεστεί , όπου οι εκτελεστές τους πυροβόλησαν στον αυχένα .
Οι άντρες πυροβολήθηκαν πριν τις γυναίκες και τα παιδιά .
Οι εκτελέσεις ήταν ήδη σε εξέλιξη όταν στις 7:00 κατέφθασαν με το τρένο οι κρατούμενοι από το χωριό Ντοροχούτσα . Όταν τα χαρακώματα είχαν γεμίσει , κάποιοι Εβραίοι εκτελέστηκαν σε λάκκους με άμμο μέσα στο στρατόπεδο καταναγκαστικής εργασίας .
Οι εκτελέσεις των 6.000 Εβραίων συνεχίστηκαν μέχρι τις 15:00 ( ή 17:00 ) , με μόνο μερικούς να καταφέρνουν να κρυφτούν και να επιβιώσουν .
Αρκετοί από τους στρατιώτες SS και τους αστυνομικούς που βρίσκονταν στο Μαϊντάνεκ , μετά το τέλος της σφαγής μετέβηκαν στην Πονιάτοβα ( περίπου 50 χιλιόμετρα απόσταση ) .
Οι μονάδες που συμμετείχαν στη σφαγή της Πονιάταβα συμπεριλάμβαναν το Αποθεματικό Αστυνομικό Τάγμα 101 , το Μηχανοκίνητο Τάγμα 1 της Χωροφυλακής , το Αστυνομικό Τάγμα 41 και το Αστυνομικό Τάγμα 67 .
Στο στρατόπεδο υπήρχαν 14.000 Εβραίοι πριν τη σφαγή , με τους περισσότερους από αυτούς να έχουν μεταφερθεί εκεί από το γκέτο της Βαρσοβίας .
Στις 3 Νοεμβρίου , οι Εβραίοι στάλθηκαν πίσω στους κοιτώνες τους έπειτα από ονομαστική αναφορά .
Το στρατόπεδο σφραγίστηκε και οι τηλεφωνικές γραμμές κόπηκαν , έτσι ώστε οι κρατούμενοι να μην γνωρίζουν τη μοίρα που τους περίμενε .
Κάποιοι νόμιζαν πως θα γινόταν κάποιου είδους επιλογή και προσπάθησαν να δείχνουν πιο υγιείς .
Εκείνο το βράδυ , περικύκλωσαν το στρατόπεδο 1.000-1.500 Γερμανοί και Ουκρανοί στρατιώτες , οι οποίοι μέχρι το πρωί σχημάτισαν τρεις ομόκεντρες ζώνες ασφαλείας .
Το επόμενο πρωί ( 4 Νοεμβρίου ) στις 4:30 , οι κρατούμενοι ξύπνησαν για ονομαστική αναφορά .
Κρατήθηκαν στην Αίθουσα 3 εκτός από 200 κρατούμενους , οι οποίοι απαλλάχθηκαν προσωρινά λόγω επιμονής του διοικητή Γκότλιμπ Χίρινγκ να παραμείνουν κάποιοι πίσω , ώστε να καθαρίσουν μετά τη σφαγή .
Αυτοί κλειδώθηκαν στην κουζίνα του στρατοπέδου .
Αστυνομικοί έψαξαν τους κοιτώνες και το εργοστάσιο για να δουν αν κρυβόταν κάποιος κι έπειτα στήθηκαν στις δύο πλευρές της κεντρικής οδού του στρατοπέδου .
Οι κρατούμενοι διατάχθηκαν να βγάλουν τα ρούχα τους , να παραδώσουν όλα τα πολύτιμα αντικείμενά τους και να περπατήσουν την κεντρική οδό σε ομάδες των 50 , ξεκινώντας με τους άντρες .
Καθώς ηχούσε δυνατή μουσική , οι κρατούμενοι οδηγήθηκαν στα δύο χαρακώματα που βρίσκονταν δίπλα στην είσοδο του στρατοπέδου , τα οποία είχαν περίπου 95 μέτρα μάκρος , 2 μέτρα πλάτος και 1.5 μέτρο βάθος . Ένας στρατιώτης στάθηκε στην αρχή των χαρακωμάτων με ένα μαστίγιο για να ενθαρρύνει τους Εβραίους να ξαπλώσουν αμέσως πάνω από τα σώματα αυτών που είχαν ήδη εκτελεστεί .
Οι σκοπευτές στήθηκαν σε κάθε μία από τις μακριές πλευρές του χαρακώματος πυροβολόντως εναλλάξ τα θύματα , με τον καθένα να είναι εξοπλισμένος με ένα μπουκάλι Γερμανικό ποτό schnapps κι έναν βοηθό για να γεμίζει το όπλο του .
Σύμφωνα με έναν μάρτυρα , αρκετά από τα θύματα δεν σκοτώθηκαν και παρέμειναν ξαπλωμένοι στα χαρακώματα πληγωμένοι καθώς περισσότερα σώματα στοιβάζονταν από πάνω τους , εξαπολύοντας κατάρες στους SS .
Γύρω στις 14:00 , οι εκτελέσεις σταμάτησαν για διάλειμμα για μεσημεριανό και οι μεθυσμένοι εκτελεστές ανακουφίστηκαν .
Τα χαρακώματα αποδείχτηκαν να είναι πολύ ρηχά και ματωμένα πτώματα ξεχείλιζαν από τις άκρες .
Κάποιοι κρατούμενοι στην Πονιάτοβα σχημάτισαν μία ομάδα αντίστασης και κατάφεραν να αποκτήσουν μερικά όπλα .
Στις 18:00 , μία ομάδα 100 περίπου Εβραίων , άνοιξε πυρ σε μερικούς κοιτώνες γεμάτους ρούχα και στη συνέχεια κλείστηκαν σε άλλους κοιτώνες .
Οι Γερμανοί έβαλαν φωτιά σε αυτούς τους κοιτώνες σκοτώνοντας όλα τα μέλη της αντίστασης .
Πολωνοί πυροσβέστες που ήρθαν για να σβήσουν τη φωτιά , παρατήρησαν πως οι Γερμανοί πετούσαν πληγωμένους Εβραίους στις φλόγες .
Οι εκτελέσεις ολοκληρώθηκαν γύρω στις 17:00 .
Μετέπειτα , Γερμανοί στρατιώτες έλεγξαν τα χαρακώματα πυροβολώντας όσους κρατούμενους είχαν επιβιώσει και στη συνέχεια , τα πτώματα πασπαλίστηκαν με ασβέστη και καλύφθηκαν με κλαδιά ελάτου .
Τρεις γυναίκες επιβίωσαν , σκαρφάλωσαν έξω από τον μαζικό τάφο κατά τη διάρκεια της νύχτας και κατάφεραν να επιβιώσουν τον πόλεμο με τη βοήθεια του οργανισμού Ζεγκότα .
Συνολικά , μέσα σε διάστημα μερικών ωρών , σκοτώθηκαν 14.500 άνθρωποι .
Η εξαφάνιση κάθε ίχνους των μαζικών εκτελέσεων αποτελούσε προτεραιότητα για την ηγεσια των Ναζί , εξαιίας των νικών του Σοβιετικού στρατού στο Ανατολικό μέτωπο .
Μετά τη Γερμανική ήττα στο Στάλινγκραντ , οι Σοβιετικές δυνάμεις μέχρι το τέλος του 1943 ανάκτησαν το μεγαλύτερο μέρος της Ουκρανίας , της Ρωσίας και της ανατολικής Λευκορωσίας .
Στο Μαϊντάνεκ , το « καθάρισμα » κράτησε δύο μήνες και έγινε υπό την επίβλεψη του Έριχ Μούσφελτ , ο οποίος προηγουμένως ήταν εκτελεστής στο Άουσβιτς .
Οι εξακόσιοι άντρες και γυναίκες από το στρατόπεδο αεροδρομίου του Λούμπλιν έπρεπε να ταξινομήσουν τα ρούχα των Εβραίων που δολοφονήθηκαν στο Μαϊντάνεκ .
Με την ολοκλήρωση αυτής της δουλειάς , οι γυναίκες απελάθηκαν στο Άουσβιτς και δολοφονήθηκαν στους θαλάμους αερίων .
Οι άντρες έπρεπε να αποτεφρώσουν τα πτώματα κι έπειτα είτε εκτελέστηκαν είτε στρατολογήθηκαν στη Δράση Sonderaktion 1005 .
Μάρτυρες θυμούνται πως η δυσωδία από το κάψιμο της σάρκας παρέμεινε στην περιοχή για μήνες .
Οι τάφροι γέμισαν με χώμα και στη συνέχεια ισοπεδώθηκαν .
Οι Εβραίοι από το στρατόπεδο συγκέντρωσης του Μιλέγιεβο στάλθηκαν στις 5 Νοεμβρίου στο Τραβνίκι για να « καθαρίσουν » . Έξι γυναίκες έπρεπε να δουλεύουν στην κουζίνα , ενώ οι άντρες διατάχθηκαν να εξάγουν χρυσά δόντια και τυχόν κρυμμένα πολύτιμα αντικείμενα που είχαν πάνω τους τα πτώματα .
Μετά από οκτώ μέρες ( ή δύο με τρεις εβδομάδες ) , όλοι οι άντρες εκτελέστηκαν εκτός του Γίεζκελ Χέρινγκ , ο οποίος μεταμφιέστηκε σε γυναίκα και κρύφτηκε ανάμεσά τους .
Οι γυναίκες παρέμειναν στο στρατόπεδο και ταξινομούσαν τα υπάρχοντα των δολοφονημένων Εβραίων μέχρι τον Μάιο του 1944 , οπότε και απελάθηκαν μέσω του Μαϊντάνεκ στο Άουσβιτς και άλλα στρατόπεδα συγκέντρωσης .
Περίπου 50 Εβραίοι κατάφεραν να κρυφτούν από τις εκτελέσεις στην Πονιάτοβα , ενώ 150 αφέθηκαν ζωντανοί για να καθαρίσουν και να αποτεφρώσουν τα πτώματα .
Μετά την άρνησή τους να το κάνουν , εκτελέστηκαν στις 6 Νοεμβρίου .
Επομένως , το καθάρισμα ζητήθηκε να γίνει από τους Ουκρανούς , οι οποίοι ήταν πολύ απρόθυμοι να το κάνουν και πολύ μεθυσμένοι .
Αρκετοί εγκατέλειψαν έπειτα από μία εβδομάδα , ενώ οι εναπομείναντες Ουκρανοί αρνούνταν να συνεχίσουν .
Σύμφωνα με τον Ισραηλινό ιστορικό Νταβίντ Ζίλμπερκλανγκ , 120 Εβραίοι στάλθηκαν εκεί από το Μαϊντάνεκ για να κάνουν τη δουλειά . Άλλοι αναφέρουν πως τη δουλειά έκαναν 60 με 80 κρατούμενοι του Sonderkommando 1005 , στους οποίους πήρε έξι εβδομάδες να ολοκληρώσουν τη δουλειά υπό την επίβλεψη του Αστυνομικού Τάγματος 316 από το Κράζνικ .
Τα πτώματα σύρθηκαν από τα χαρακώματα με άλογα και αποτεφρώθηκαν σε σχάρες κιγκλιδώματα με ξύλο και βενζίνη . Έξι ή οκτώ Εβραίοι κατάφεραν να δραπετεύσουν ένα βράδυ , αλλά οι περισσότεροι πιάστηκαν αργότερα και εκτελέστηκαν .
Κατά τη διάρκεια αυτής της διαδικασίας , τα πτώματα που βρίσκονταν σε αποσύνθεση μύριζαν τόσο έντονα κάτι που , όπως αναφέρεται , οδήγησε τους σκληρούς SS άντρες να κάνουν εμετό . Έπειτα , όταν το « καθάρισμα » ολοκληρώθηκε , οι Εβραίοι κρατούμενοι εκτελέστηκαν στην πόλη Πούαβε από SS άντρες και το Αστυνομικό Τάγμα 101 .
Η 3η Νοεμβρίου έχει ονομαστεί ως « Ματωμένη Τετάρτη » από τους κρατούμενους του Μαϊντάνεκ .
Μετά την επιχείρηση , στην Επαρχία Λούμπλιν υπήρχαν δέκα στρατόπεδα καταναγκαστικής εργασίας με περίπου 10.000 Εβραίους που παρέμεναν ακόμη ζωντανοί .
Οι Εβραίοι στο Μπούντζιν δεν εκτελέστηκαν , παρά το ότι το στρατόπεδο ήταν υποστρατόπεδο του Μαϊντάνεκ .
Σύμφωνα με τους επιζήσαντες , μία μερίδα Εβραίων οδηγήθηκε από το Μπούντζιν στο Μαϊντάνεκ , από όπου επέστρεψαν με ματωμένα ρούχα και ιστορίες για τη σφαγή .
Ο Ισραηλινός ιστορικός Νταβίντ Ζίλμπερκλανγκ , αποδίδει την επιβίωση του στρατοπέδου στην επιθυμία τον τοπικών Γερμανών λειτουργών του να συνεχίσουν να επωφελούνται οικονομικά από την καταναγκαστική εργασία και την αποφυγή τους να μεταφερθούν στο μέτωπο , αλλά δηλώνει πως δεν είναι ξεκάθαρο το γιατί το στρατόπεδο διέφυγε της προσοχής του Χίμλερ .
Η Επιχείρηση Φεστιβάλ Συγκομιδής συνέπεσε με άλλες σφαγές επιζώντων Εβραίων στις Επαρχίες της Κρακοβίας και της Γαλικίας , αλλά εξαιρέθηκαν από τις σφαγές τα στρατόπεδα καταναγκαστικής εργασίας στην Επαρχία Ράντομ τα οποία δεν βρίσκονταν υπό SS διοίκηση .
Στην επαρχία Λούμπλιν , οι Εβραίοι σκοτώθηκαν ξεχωριστά στα χωριά Αννόπολ-Ράχουφ , Πούαβε και άλλες μικρότερες τοποθεσίες .
Η SS επιχείρηση Ostindustrie , η οποία απασχολούσε αρκετούς από τους δολοφονημένους κρατούμενους , δεν ενημερώθηκε εκ των προτέρων και η εταιρία διαλύθηκε αργότερα μέσα στον μήνα .
Η επιχείρηση σηματοδότησε το τέλος της Επιχείρησης Ράινχαρντ .
Σύμφωνα με τον ειδικό επί του Ολοκαυτώματος , Κρίστοφερ Μπρόουνινγκ , η ελάχιστη εκτίμηση του αριθμού των νεκρών σε Μαϊντάνεκ και Πονιάτοβα ήταν 30.500 , ενώ υπολογίζει πως αυτοί που σκοτώθηκαν στο Τραβνίκι ξεκινούν από 6.000 , αλλά μπορεί να φτάνουν μέχρι τις οκτώ ή δέκα χιλιάδες .
Συνολικά , η εκτίμηση για το πόσοι εκτελέστηκαν κατά τη διάρκεια της επιχείρησης διαφέρει από 39.000 έως 43.000 , τουλάχιστον 40.000 , 42.000 , ή 42.000 έως 43.000 .
Με βάση τον αριθμό των θανάτων , η Επιχείρηση Φεστιβάλ Συγκομιδής ήταν η μεγαλύτερη ενιαία σφαγή Εβραίων από Γερμανικές Δυνάμεις κατά τη διάρκεια του Ολοκαυτώματος .
Ξεπέρασε τη σφαγή των περισσότερων από 33.000 Εβραίων στο Μπάμπι Γιαρ έξω απο το Κίεβο και ξεπεράστηκε μόνο από τη σφαγή της Οδησσού , όπου σκοτώθηκαν περισσότεροι απο 50.000 Εβραίοι τον Οκτώβριο του 1941 από Ρουμάνους στρατιώτες .
Μετά τον πόλεμο , ο Σπόρενμπεργκ δικάστηκε , καταδικάστηκε κι εκτελέστηκε από Πολωνικό δικαστήριο για τον ρόλο του στην οργάνωση της επιχείρησης , ενώ ο Πουτζ αυτοκτόνησε .