Αυτοί προσεύχονταν στην εκκλησία του Σαν Τζιοβάνι της Μπράγορα , όπου ο παπα-Μιχάλης , γιος του Κοσμά από την Εύβοια , λειτουργούσε με το βυζαντινό τυπικό .
Τον Απρίλιο του 1412 , το Συμβούλιο των Δέκα έστειλε την υπόθεσή του στον ανακριτή αιρέσεων , ο οποίος καταδίκασε τον ιερέα σε εξορία . Ένα μήνα αργότερα , το ίδιο Συμβούλιο ακύρωσε την ποινή του εκκλησιαστικού δικαστή , υποχρεώνοντας όμως τον ιερέα να σταματήσει την άσκηση των ιερυργιών υπό την θανατική ποινή .
Το 1430 , ο παπα-Μιχάλης , ο οποίος συνέχισε να λειτουργεί κατά το βυζαντινό τυπικό στην ενορία του Αγίου Μαρτίνου , καταδικάστηκε σε πενταετή εξορία και απελάθηκε από την Βενετία .
Την ίδια χρονιά , το Συμβούλιο των Δέκα απαγόρευσε σε δύο άλλους Έλληνες κληρικούς να ιερουργήσουν στην Βενετία και αποφάσισαν να καταστρέψουν το παρεκκλήσι που είχε χτιστεί στο σπίτι του Δημητρίου Φιλομάτη , όπου οι Έλληνες συγκεντρώνονταν για να τελέσουν την ορθόδοξη λατρεία .
Το 1445 , αμέσως μετά τη Σύνοδο Φερράρας-Φλωρεντίας ( 1439 ) , ο Πάπας Ευγένιος Δ΄ διέταξε τον επίσκοπο του Καστέλλο , Lorenzo Giustiniani , να επιτρέψει στους Έλληνες ιερείς να τελούν την Ευχαριστία χωρίς εμπόδια , κατά το βυζαντινό τυπικό , τόσο στην εκκλησία του Αγίου Βλασίου ( San Biagio ) , όσο και αλλού .
Μετά την πτώση της Βυζαντινής Αυτοκρατορίας το 1453 , η φυγή Ελλήνων προς την Βενετία αυξήθηκε περαιτέρω και ο αριθμός των προσφύγων αυξανόταν όσο επεκτεινόταν η Οθωμανική Αυτοκρατορία , με αποτέλεσμα οι Έλληνες να γίνουν η πιο σημαντική ξένη πληθυσμιακή ομάδα στην πρωτεύουσα της Γαληνοτάτης Δημοκρατίας . Έτσι , το 1479 , ο συνολικός πληθυσμός των Ελλήνων αριθμούσε περί τους 4.000 άτομα , ενώ ολόκληρος ο πληθυσμός της πόλης υπολογιζόταν στους 150.000 ψυχές .
Με την αύξηση του πληθυσμού των Ελλήνων , μεγάλωσαν και οι ανάγκες τέλεσης λατρείας με το βυζαντινό τυπικό , η οποία ως τότε τελούνταν μόνο στη μικρή εκκλησία του San Biagio , η οποία ήταν συγχρόνως και λατινική εκκλησία . Έτσι , οι Έλληνες ζήτησαν από την Γαληνοτάτη και τον Πάπα να τους δοθεί άδεια να χτίσουν μια εκκλησία , στην οποία θα λειτουργούσαν σύμφωνα με τα ανατολικά έθιμα .
Οι Έλληνες τότε δεν θεωρούνταν πλέον σχισματικοί , αλλά ενωμένοι με την Ρωμαιοκαθολική Εκκλησία , οι οποίοι απλώς ασκούσαν την λατρεία σύμφωνα με το βυζαντινό τυπικό .
Στις 18 Ιουνίου 1456 η Βενετική Γερουσία χορήγησε τη σχετική άδεια και άρχισε η κατασκευή της εκκλησίας . Όταν όμως οι Ενετοί συνειδητοποίησαν ότι η πλειοψηφία των Ελλήνων σκόπευαν να παραμείνουν Ορθόδοξοι και δεν αποδέχθηκαν την ένωση με την Καθολική Εκκλησία , σταμάτησαν την κατασκευή της εκκλησίας και περιόρισαν τις θρησκευτικές τους λειτουργίες μόνο στην εκκλησία του San Biagio , δίνοντάς τους μόνο χώρο μέσα σε αυτήν .
Οι προσπάθειες των Ελλήνων , οι οποίοι δεν ήταν πρόθυμοι να κάνουν παραχωρήσεις ούτε στον Πάπα ούτε στον Πατριάρχη της Βενετίας , συνεχίστηκαν τα επόμενα χρόνια , χωρίς αποτέλεσμα .
Επιπλέον , με διάταγμα του Συμβουλίου των Δέκα , της 28ης Μαρτίου 1470 , οι Έλληνες χαρακτηρίστηκαν « αιρετικοί βυζαντινού τυπικού » ( sectatores grece heresis ) και « σχισματικοί » .
Στις 28 Νοεμβρίου 1498 οι Έλληνες προσπάθησαν ξανά και υπέβαλαν αίτηση στο Συμβούλιο των Δέκα για την ίδρυση μιας Σχολής ( « Αδελφότητα Ορθόδοξων Ελλήνων ή Ελληνικού Έθνους » ) με προστάτη τον Άγιο Νικόλαο και έδρα την εκκλησία του Αγίου Βλασίου , η οποία θα βοηθούσε τα μέλη της κοινότητας .
Το αίτημα εγκρίθηκε αυθημερόν και το καταστατικό καταρτίστηκε αμέσως και εγκρίθηκε από τις ενετικές αρχές .
Επιτράπηκε επίσης να εκλέξουν δικούς τους ιερείς .
Ωστόσο , το πρόβλημα του χώρου παρέμεινε άλυτο .
Στις αρχές του 16ου αιώνα οι Έλληνες αναβίωσαν το ζήτημα του χώρου για άσκηση λατρείας .
Για το σκοπό αυτό χρησιμοποιήθηκε και η επιρροή των Ελλήνων στρατιωτών ( Stratioti ) , οι οποίοι , λόγω της μεγάλης συμβολής τους στους πολέμους της Βενετίας εναντίον των Οθωμανών , απολάμβαναν μεγάλου σεβασμού από τις αρχές .
Με αίτηση που υπέβαλαν οι Έλληνες στο Συμβούλιο των Δέκα στις 4 Οκτωβρίου 1511 , ζήτησαν άδεια να αγοράσουν μια οικοδομήσιμη γη , προκειμένου να χτίσουν μια εκκλησία αφιερωμένη στον προστάτη τους Άγιο Γεώργιο .
Το αίτημα έγινε αποδεκτό , αλλά η τελική έγκριση δόθηκε από τον Δόγη στις 30 Απριλίου 1514 , αφού επιβεβαιώθηκε η αγορά της γης .
Οι Έλληνες έλαβαν άδεια να χτίσουν μια εκκλησία με καμπαναριό και ένα νεκροταφείο , με την υποχρέωση να καταβάλλουν ετησίως εισφορά πέντε κιλών λευκού κεριού , η οποία ωστόσο ούτε καταβλήθηκε ούτε ζητήθηκε ποτέ .
Στις 3 Ιουνίου 1514 , ο Πάπας Λέων Ι΄ με επιστολή του επιβεβαίωσε την συγκατάθεσή του για την κατασκευή από τους Έλληνες δικής τους εκκλησίας με καμπαναριό και την διαμόρφωση νεκροταφείου .
Αργότερα οι Έλληνες κατάφεραν να πετύχουν την έκδοση βούλας από τον Πάπα Κλήμη Ζ΄ ( 1523-1534 ) , με την οποία τους παραχωρήθηκε το προνόμιο να μην υπόκεινται στη δικαιοδοσία του Πατριάρχη Βενετίας .
Στις 3 Απριλίου 1514 , οι Έλληνες όρισαν εκπροσώπους τους τον Θεόδωρο Παλαιολόγο του Μυστρά ( αρχηγό των stratioti ) , Andrea de Zeta από τα Σέρβια , Paolo Coressi από την Κωνσταντινούπολη και Matteo Barelli από την Κέρκυρα .
Αυτοί αγόρασαν ένα οικόπεδο στις 27 Σεπτεμβρίου 1526 από τον Signor Pietro Contarini di Agostino από το Λονδίνο , πληρώνοντας 2.168 δουκάτα .
Αφού έλαβαν την έγκριση του Συμβουλίου των Δέκα και αφού προσέφεραν αυθόρμητα 500 δουκάτα στην Γερουσία , άρχισαν να χτίζουν μια εκκλησία και μερικά κελιά για τους ιερείς , και στις 13 Μαρτίου 1527 , πρώτη ημέρα της Σαρακοστής , τελέστηκε η πρώτη Θεία Λειτουργία από τον πρώτο προεστό ( στη συνέχεια εκλεγμένο ) Ιωάννη Αυγερινό από την Κεφαλονιά .
Η εκκλησία , ωστόσο , δεν ήταν αυτό που βλέπουμε σήμερα .
Αρχικά χτίστηκε προσωρινός ναός , για να μπορέσουν να αφήσουν τον Άγιο Βλάσιο και να μπορέσουν να συλλέξουν από φόρο σε όλα τα πλοία που ερχόταν από Ορθόδοξες περιοχές και εισφορές των συμπατριωτών ό , τι χρειαζόταν για το κτίσιμο μιας καλύτερης και μεγαλύτερης εκκλησίας . Έτσι , το 1536 κτίστηκε ένα απλό ξύλινο κτίριο σύμφωνα με τις προδιαγραφές της ορθόδοξης ναοδομίας , με την αψίδα στα ανατολικά .
Και την 1η Νοεμβρίου 1539 , κατά τη διοίκηση του Μάρκου Σαμαριάρη από την Ζάκυνθο , τέθηκε με επισημότητα ο θεμέλιος λίθος του νέου ναού .
Κατά τη μακρά περίοδο από τις αρχές του 14ου αιώνα έως το 1577 , έτος κατά το οποίο ολοκληρώθηκε η σημερινή εκκλησία , προέκυπταν διαφωνίες εντός της ελληνικής κοινότητας της Βενετίας μεταξύ ενωτικών και ανθενωτικών , με αποτέλεσμα στις 6 Μαρτίου 1542 ο Πάπας Παύλος Γ΄ να αντιδράσει θέτοντας ξανά σε ισχύ το διάταγμα του 1534 , το οποίο προέβλεπε ότι οι Έλληνες ιερείς θα εγκρίνονταν από τον Λατίνο Πατριάρχη της Βενετίας .
Το 1546 , ο Οικουμενικός Πατριάρχης Διονύσιος Β΄ ( 1546-1555 ) απέστειλε ως έξαρχο στην Βενετία και τη Ρώμη τον Μητροπολίτη Καισαρείας Μητροφάνη , προκειμένου να επιλύσει τις αντιπαραθέσεις που προέκυψαν στην ελληνική κοινότητα της Βενετίας . Όταν η « ελληνική υπόθεση » έμοιαζε να τελειώνει , ο ίδιος ο Παύλος Γ΄ άλλαξε την απόφασή του και στις 22 Ιουνίου 1549 αναβίωσε την βούλα του Πάπα Λέοντα Ι΄ που έδινε στους Έλληνες ελευθερία λατρείας .
Το 1564 ο Πάπας Πίος Δ΄ ακύρωσε όλα τα προνόμια που παραχώρησαν οι προκάτοχοί του ( Λέων Ι΄ , Κλήμης Ζ΄ και Παύλος Γ΄ ) στους Έλληνες της Βενετίας .
Το 1573 ιδρύθηκε η « Εκκλησία για τη μεταρρύθμιση των Ελλήνων που ζουν στην Ιταλία » και τρία χρόνια αργότερα ( 1576 ) άνοιξε το Ελληνικό Κολλέγιο της Ρώμης .
Η Βενετία έγινε έδρα Μητροπολίτη που έφερε τον τίτλο της Φιλαδέλφειας της Λυδίας .
Καθ'όλη την ιστορία της , ειδικά την πιο πρόσφατη , η ελληνόφωνη κοινότητα που ακολουθούσε το βυζαντινό τυπικό ταλαντευόταν ανάμεσα στον πειρασμό να ακολουθήσει τις ενωτικές αποφάσεις της Συνόδου Φεράρας-Φλωρεντίας ( 1431-1445 ) και του να ισχυροποιήσει τους δεσμούς της με την Ορθοδοξία και το Οικουμενικό Πατριαρχείο Κωνσταντινουπόλεως .
Μετά από μερικούς προεστούς , που είχαν ήδη περάσει από την εκκλησία του Αγίου Γεωργίου των Ελλήνων , έφτασε στη Βενετία το 1572 ο ιερέας Γαβριήλ Σεβήρος ( από την Μονεμβασιά , † 1616 ) , ο οποίος το 1577 χειροτονήθηκε Μητροπολίτης Φιλαδελφείας και έγινε ο πνευματικός αρχηγός των Ελλήνων Ορθοδόξων της Βενετίας , υποχρεωμένος από την Γαληνοτάτη να παραμένει στη Βενετία .
Μεταξύ των ετών 1579-1591 προέκυψε διαμάχη μεταξύ του Σεβήρου και του Οικουμενικού Πατριάρχη Ιερεμία Β΄ .
Ο τελευταίος , για να περιορίσει την εξουσία του Μητροπολίτη Φιλαδελφείας , εξέδωσε το 1579 σιγίλιο , με το οποίο ανακήρυξε τον Άγιο Γεώργιο των Ελλήνων πατριαρχικό σταυροπήγιο , εξαρτώμενο απευθείας από το Πατριαρχείο Κωνσταντινουπόλεως καθώς και μια επιστολή το 1591 , με την οποία απειλούσε τον Σεβήρο με καθαίρεση , εάν δεν επιστρέψει στην έδρα του στην Μικρά Ασία εντός έξι μηνών .
Στο τέλος , και τα δύο προβλήματα επιλύθηκαν χάρη στην αντίθεση της Ελληνικής Αδελφότητας ( 1583 ) σχετικά με το σταυροπήγιο και την παρέμβαση της Γαληνοτάτης Δημοκρατίας που υποστήριξε την παραμονή του Μητροπολίτη στην Βενετία . Έτσι οριστικοποιήθηκε η εγκατάσταση του Μητροπολίτη Φιλαδελφείας στην πόλη της λιμνοθάλασσας . Έκτοτε οι Μητροπολίτες έφεραν τον τίτλο του εξάρχου , λεγάτοι και πατριαρχικοί βικάριοι .
Στην πνευματική τους δικαιοδοσία εντάχθηκαν επίσης οι υπερπόντιες Ορθόδοξες Εκκλησίες , δηλαδή εκείνες των νησιών του Ιονίου , της Δαλματίας και της Ίστριας .
Από τον διάδοχο του Σεβήρου και μετέπειτα , οι Μητροπολίτες εκλέγονταν από την Γενική Συνέλευση της Αδελφότητας , διατηρούσαν τον τίτλο του « Φιλαδελφείας » και εξαρτώνταν άμεσα από την Μητρόπολη Φιλαδελφείας στη Μικρά Ασία , χωρίς να αναγνωρίζουν την εξουσία του Πάπα .
Για την Βενετία , η εγκαταβίωση του Μητροπολίτη Φιλαδελφείας στην πρωτεύουσα δεν σήμαινε την εισαγωγή κάποιας καινοτομίας στην εκκλησιαστική κατάσταση των Ελλήνων .
Σύμφωνα με την Γαληνοτάτη , ο Μητροπολίτης δεν ήταν « δεύτερος » επίσκοπος στη Βενετία , όπως ισχυριζόταν η Αγία Έδρα , αλλά θρησκευτικός ηγέτης των Ελλήνων Ορθόδοξων υπηκόων της .
Η Αδελφότητα των Ελλήνων Ορθόδοξων ακολούθησε την τύχη της Γαληνοτάτης Δημοκρατίας .
Με την άφιξη των στρατευμάτων του Ναπολέοντα και μετά την πτώση της Βενετίας ( 1797 ) , η παρακμή της κοινότητας ήταν αναπόφευκτη .
Κατασχέθηκαν οι τραπεζικές της καταθέσεις , όπως και τα πολύτιμα εκκλησιαστικά της σκεύη και έπιπλα . οι Έλληνες της Αδελφότητας αναζήτησαν νέες πατρίδες σε άλλα εμπορικά κέντρα της Ιταλίας ( Τεργέστη , Λιβόρνο κ.λπ . ) ή επέστρεψαν στην Ελλάδα , επιταχύνοντας την παρακμή της ελληνικής παροικίας της Βενετίας και το τέλος του θεσμού του Μητροπολίτη Φιλαδελφείας , ο οποίος θεωρούνταν πολύ σημαντικός στον ελληνικό κόσμο της εποχής .
Το 1798 , ο τίτλος της Φιλαδελφείας επέστρεψε στην παλιά του έδρα στην Μικρά Ασία . Έκτοτε , η Ελληνική Ομογένεια της Βενετίας συνέχισε να εκλέγει τους προεστούς του ναού του Αγίου Γεωργίου .
Μετά το τέλος του Δευτέρου Παγκοσμίου Πολέμου η Αδελφότητα είχε μόνο 30 μέλη , αλλά διατηρούσε ακόμη σημαντικό μέρος της κινητής και ακίνητης περιουσίας της .
Σε αυτήν την κρίσιμη στιγμή οι διπλωματικές προσπάθειες της Ελλάδας και της Ιταλίας και η αποφασιστικότητα των τελευταίων μελών της Αδελφότητας κατάφεραν να σώσουν όχι μόνο την περιουσία , αλλά και την πολιτιστική της κληρονομιά .
Τον Νοέμβριο του 1991 , με απόφαση του Οικουμενικού Πατριαρχείου , ιδρύθηκε η Ιερά Μητρόπολις Ιταλίας και Μελίτης και ενθρονίστηκε ο πρώτος μητροπολίτης της .
Ο ναός ορίστηκε έδρα της .
Η κατασκευή του κτηρίου , σε ύφος υστεροαναγεννησιακό , ξεκίνησε το 1536 με βάση σχέδια του Sante Lombardo και τα έργα συνεχίστηκαν μετά το 1548 υπό την καθοδήγηση του αρχιτέκτονα Giannantonio Ciona ( από την Ciona , ένα χωριουδάκι της Carona ) και ολοκληρώθηκαν το 1561 .
Το εξωτερικό ολοκληρώθηκε το 1571 με την κατασκευή του τρούλου .
Το εσωτερικό αποτελείται από ένα κλίτος και καλύπτεται με τοιχογραφίες , έργα του Giovanni di Cipro , με ξύλινα στασίδια χορών δύο επιπέδων ( που χρονολογούνται από την περίοδο μεταξύ 1574 και 1577 ) κατά μήκος των πλευρικών τοιχωμάτων και έναν άμβωνα του Giovanni Grapiglia από το 1597 .
Μπροστά από τον άμβωνα υπάρχει ένα πρώιμο έργο του αρχιτέκτονα Baldassare Longhena , το κενοτάφιο του Γαβριήλ Σεβήρου , Μητροπολίτη Φιλαδέλφειας , ο οποίος πέθανε το 1616 .
Στο εσωτερικό του ναού υπάρχει μαρμάρινη πλάκα με επιγραφή του 1564 στα ελληνικά που αναφέρει ότι ο ναός αφιερώθηκε στον Χριστό και τον Άγιο Γεώργιο από τους Έλληνες που μετοικούσαν στη Βενετία ( « τους αεί καταίροντας Ενετίαζε των Ελλήνων » ) .
Το τέμπλο χαρακτηρίζεται από μαρμάρινες διακοσμήσεις και πίνακες ζωγραφικής του Μιχαήλ Δαμασκηνού που απεικονίζουν διάφορους αγίους και , στο επιστύλιο , το Δωδεκάορτο .
Η διακόσμηση του τέμπλου ολοκληρώνεται από έναν βυζαντινό Χριστό Παντοκράτορα , ανωνύμου καλλιτέχνη , που χρονολογείται στα τέλη του 14ου αιώνα και βρίσκεται στο κεντρικό τμήμα , καθώς και μια σειρά από πίνακες της Ελληνικής Σχολής του δέκατου όγδοου αιώνα στις πλευρές και κατά μήκος των πυλώνων .
Στο ιερό υπάρχει επίσης μια τοιχογραφία του Μιχαήλ Δαμασκηνού ( Απόστολοι και Έλληνες Άγιοι ) , στην μικρή αψίδα πάνω από την αγία τράπεζα , ενώ η αψίδα καλύπτεται από ψηφιδωτά των αρχών του 17ου αιώνα .
Υπάρχουν επίσης πολλά άλλα εικαστικά έργα : Ανάληψη του Ιωάννη Κύπριου ( Giovanni Ciprioto ) , ο Μυστικός Δείπνος του κρητικού Benedetto Emporios και η Ανάληψη του Μιχαήλ Δαμασκηνού .
Ο Εμμανουήλ Τζάνες φιλοτέχνησε τις τοιχογραφίες των Αγίων Συμεών και Αλυπίου , των ερημιτών .
Στον θόλο της εκκλησίας υπάρχει τοιχογραφία της Κρίσεως ( 1589-93 ) από τον Ιωάννη τον Κύπριο υπό την επίβλεψη του Τιντορέττο .
Μεταξύ των θησαυρών του ναού είναι τρεις εικόνες που έφερε μαζί της στην Ιταλία η Άννα Νοταρά , κόρη του Λουκά Νοταρά και τελευταία μεγάλη δούκισσα της Βυζαντινής Αυτοκρατορίας , πριν από το 1453 και αργότερα έδωσε στην Scuola de San Nicolò dei Greci για φύλαξη μέχρι να μπορέσει να οικοδομηθεί ορθόδοξος ναός .
Αυτές είναι : ο Χριστός Ένδοξος , που περιβάλλεται από σύμβολα των τεσσάρων Ευαγγελιστών και τους 12 Αποστόλους , μία με τον Χριστό Παντοκράτορα και μία της Παναγίας Οδηγήτριας .
Στους τοίχους του παρεκκλησίου υπάρχει εικόνα της Παναγίας με ασημένια επένδυση , η οποία μεταφέρθηκε στη Βενετία από την Κωνσταντινούπολη μετά την Άλωση .
Το έργο χρονολογείται από τον 13ο-14ο αιώνα και είναι η παλαιότερη εικόνα που φυλάσσεται στον ναό .
Κοντά στον ναό βρίσκεται η Φλαγγίνειος Σχολή , ένα ελληνικό σχολείο που σήμερα στεγάζει το Ελληνικό Ινστιτούτο Βυζαντινών και Μεταβυζαντινών Σπουδών .
Στο κτήριο που βρίσκεται δίπλα στον ναό υπάρχει ένα μικρό μουσείο με ελληνοβυζαντινές εικόνες και ορθόδοξα άμφια , το οποίο ιδρύθηκε από την Σοφία Αντωνιάδη .
Το καμπαναριό είναι χτισμένο χωριστά στο προαύλιο του ναού προς το Rio dei Greci και είναι έργο του Bernardo Ongarin .