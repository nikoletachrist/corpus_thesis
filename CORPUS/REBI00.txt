Ήταν οπωσδήποτε ταπεινής καταγωγής και ο πατέρας της ήταν ξενοδόχος .
Ο Αμβρόσιος Μεδιολάνων ( De obit .
Theod.,42 ) την αποκαλεί « stabularia » , γυναίκα δηλαδή η οποία εργαζόταν σε πανδοχείο ( χαρακτηρισμός μάλλον με αρνητική απόχρωση την εποχή εκείνη ) , ενώ ο Φιλοστόργιος στην Εκκλησιαστική του Ιστορία ( Hist .
Eccl. , 2.16 ) την κατηγορεί ότι ήταν « κοινή γυναίκα » , όχι πολύ διαφορετική από τις πόρνες .
Ο Ευτρόπιος ( Breviarium 10.2 ) αναφέρει ότι γεννήθηκε « ex obscuriore matrimonio » , δηλαδή είναι εντελώς άγνωστες οι μητρικές της καταβολές .
Οι πληροφορίες αυτές πρέπει να εξετάζονται με ιδιαίτερη προσοχή και σε συνάρτηση με τη στάση που κρατάει ο κάθε ιστορικός συγγραφέας έναντι του γιου της . Ίσως ο Ευσέβιος να υπερβάλει λίγο , όταν εξυμνεί την αρετή και την ευφυΐα της Ελένης , εντούτοις , η ενασχόλησή της με τη μελέτη του Ευαγγελίου και τα διδάγματα του Χριστιανισμού , από την παιδική ακόμη ηλικία , σκιαγραφούν μια νέα γυναίκα που διήγαγε αξιοπρεπή βίο χωρίς να σκανδαλίζει την κοινωνία του καιρού της .
Η πληροφορία που δίνουν ορισμένοι Άγγλοι χρονογράφοι του Μεσαίωνα , ότι δηλαδή η Ελένη ήταν Βρετανίδα πριγκίπισσα , κόρη βασιλιά , είναι πέραν πάσης αμφιβολίας ιστορικά ανυπόστατη .
Μάλλον οφείλεται σε λανθασμένη ερμηνεία κάποιας φράσης του Κωνσταντίνου : Στο τέταρτο κεφάλαιο του πανηγυρικού λόγου , που εκφώνησε ο Μέγας Κωνσταντίνος κατά τους γάμους του με τη Φαύστα , αναφέρει ότι ο ίδιος τιμούσε τη Βρετανία « oriendo » , δηλαδή από την αρχή , από τα πρώτα του χρόνια .
Πιθανόν , θεωρήθηκε ότι στο σημείο αυτό αναφερόταν στη γέννησή του , στην πραγματικότητα όμως ο Κωνσταντίνος αναφερόταν στις απαρχές της βασιλείας του , η οποία ξεκίνησε στη Βρετανία ( στο Γιορκ ανακηρύχθηκε Καίσαρας ) .
Δεν είναι γνωστό πότε γνώρισε για πρώτη φορά τον Κωνστάντιο .
Ο ιστορικός Τίμοθι Μπαρνς έχει προτείνει ότι ο Κωνστάντιος , όταν υπηρετούσε τον Αυτοκράτορα Αυρηλιανό , θα μπορούσε να την είχε γνωρίσει ενώ ήταν στρατοπεδευμένος στη Μικρά Ασία σε εκστρατεία εναντίον της Ζηνοβίας .
Λέγεται ότι όταν γνωρίστηκαν , φορούσαν πανομοιότυπα ασημένια βραχιόλια .
Ο Κωνστάντιος είδε σε αυτήν το άλλο μισό του , που του έστειλε ο Θεός .
Ο Barnes επισημαίνει έναν επιτάφιο στη Νικομήδεια ενός των υπασπιστών του Αυρηλιανού , που θα μπορούσε να υποδηλώνει την παρουσία του αυτοκράτορα στην περιοχή της Βιθυνίας λίγο μετά το 270 .
Η ακριβής νομική φύση της σχέσης μεταξύ της Ελένης και του Κωνστάντιου επίσης δεν είναι γνωστή .
Οι πηγές είναι ασαφείς σε αυτό το σημείο , άλλοτε αποκαλώντας την Ελένη `` σύζυγο '' του Κωνστάντιου , και κάποιες φορές , ακολουθώντας την απορριπτική προπαγάνδα του αντιπάλου του Κωνστάντιου Μαξέντιου , αποκαλώντας την `` παλλακίδα '' του .
Ο Ιερώνυμος , προφανώς μπερδεμένος από την ασαφή ορολογία των δικών του πηγών , την αποκαλεί και με τους δύο τρόπους .
Κάποιοι μελετητές , όπως ο ιστορικός Γιαν Ντίβερς , ισχυρίζονται ότι ο Κωνστάντιος και η Ελένη ήταν μαζί με συμβίωση αναγνωρισμένη de facto , αλλά όχι με τον νόμο . Άλλοι , όπως ο Τίμοθι Μπαρνς , ισχυρίζονται ότι είχαν μεταξύ τους επίσημο γάμο , με βάση ότι οι πηγές που το ισχυρίζονται αυτό είναι πιο αξιόπιστες .
Η Ελένη γέννησε τον μελλοντικό αυτοκράτορα Μεγάλο Κωνσταντίνο στις 27 Φεβρουαρίου με αβέβαιο έτος λίγο μετά το 270 ( πιθανόν γύρω στο 272 ) .
Εκείνη την εποχή ήταν στην Ναϊσσό ( Νις ) .
Προκειμένου να έχει μία γυναίκα πιο αρμόζουσα στο κύρος του , ο Κωνστάντιος χώρισε την Ελένη κάποια στιγμή πριν το 289 και παντρεύτηκε τη Φλαβία Μαξιμιανή Θεοδώρα , κόρη του Μαξιμιανού .
Οι αφηγηματικές πηγές χρονολογούν το γάμο το 293 , αλλά η συλλογή Panegyrici Latini ( ελληνικά : Λατινικά Πανηγυρικά , μια συλλογή από δώδεκα αρχαίες ρωμαϊκές και ύστερες πανηγυρικές πεζογραφικές εκφράσεις γραμμένες στα λατινικά ) του 289 αναφέρεται στο ζευγάρι ως νιόπαντρο .
Η Ελένη και ο γιος της στάλθηκαν στην αυλή του Διοκλητιανού στη Νικομήδεια , όπου ο Κωνσταντίνος μεγάλωσε ως μέλος του στενού κύκλου της Αυλής .
Η Ελένη δεν ξαναπαντρεύτηκε , και έζησε για κάποιο καιρό στην αφάνεια , αν και κοντά στο μοναχογιό της , ο οποίος είχε μεγάλο σεβασμό και αγάπη γι ' αυτήν .
Αυτό το κενό στις πληροφορίες , που αφορούν τη ζωή της Ελένης , διακόπτεται το 306 μ.Χ .
Τότε ο Κωνσταντίνος , μετά τον θάνατο του πατέρα του , ανακηρύσσεται από τους στρατιώτες στο Εβόρακον ( σημερινό York ) της Βρετανίας ως Καίσαρας , οπότε και καλεί τη μητέρα του κοντά του . Έτσι , η Ελένη βρίσκεται στην αυλή του γιου της στους Τρεβήρους ( σημερινό Trier της Γερμανίας ) και στη Ρώμη .
Σχετικές ενδείξεις για τη διαμονή της στη γερμανική επαρχία της Αυτοκρατορίας αποτελούν τα ερείπια και οι τοιχογραφίες του ανακτόρου της πόλης Τρηρ .
Στη Ρώμη μετέβη πιθανόν μετά τη νίκη του Μ.
Κωνσταντίνου στη Μιλβία Γέφυρα , όπου ηττήθηκε ο Μαξέντιος . Έζησε από κοντά όλη την πορεία του Κωνσταντίνου ( Καίσαρας , Αύγουστος , Αυτοκράτορας ) και κάτι ακόμη πιο σημαντικό , το περίφημο όραμα του μεγάλου Κωνσταντίνου το 312 μ.Χ. , πριν τη μάχη της Μιλβίας Γέφυρας : το φωτεινό σταυρό με την επιγραφή « ΕΝ ΤΟΥΤΩ ΝΙΚΑ » .
Τότε , η Ελένη πρέπει να έλαβε το χριστιανικό βάπτισμα , σε ηλικία 60 περίπου ετών , έπειτα από πολυετή κατήχηση , προετοιμασία και αφοσίωση στα διδάγματα του χριστιανισμού .
Αντιμετωπίζεται με πολύ σκεπτικισμό η πληροφορία που μας δίνει ο Ευσέβιος ( VC , 3.47 ) , ότι ήταν ο Κωνσταντίνος που οδήγησε την Ελένη στο χριστιανισμό , κυρίως αν λάβουμε υπόψη μας το γεγονός ότι ο ίδιος ο Μέγας Κωνσταντίνος , όσο κι αν προστάτεψε το Χριστιανισμό και σταμάτησε τους διωγμούς , ασπάστηκε τη νέα θρησκεία πολύ αργότερα στη ζωή του και βαπτίστηκε χριστιανός λίγο πριν τον θάνατό του .
Στην αυτοκρατορική Αυλή , η Ελένη πρέπει να κατείχε εξέχουσα θέση . Ήδη πριν το 324 , ο Μέγας Κωνσταντίνος της είχε απονείμει τον τίτλο της Nobilissma Femina και έκοψε νομίσματα με τη μορφή της .
Μετά το 324 , και αφού νίκησε τον αντίπαλό του Λικίνιο , την ονόμασε Αυγούστα .
Ακόμη , στον Φόρο ( Forum , Αγορά ) της Κωνσταντινούπολης , ύψωσε τις στήλες « Κωνσταντίνου και Ελένης » .
Της παραχώρησε το ανάκτορο στο Σεσσόριο του Λατερανού , όπου της έκτισε και έναν ωραίο ναό .
Εκεί η Ελένη ζούσε μια διακριτική ζωή , αφιερωμένη σε φιλανθρωπικά έργα και στη διάδοση της χριστιανικής διδασκαλίας .
Υπέδειξε μάλιστα στον γιο της να ιδρύσει δημόσια πτωχοκομεία , νοσοκομεία , ορφανοτροφεία ( κατά παραχώρηση , θα μπορούσαμε να χρησιμοποιήσουμε το σύγχρονο όρο « κρατική πρόνοια » , του οποίου σκαπανέας φαίνεται ότι υπήρξε η Ελένη ) .
Τη θέση της όμως στην Ιστορία , η Ελένη την οφείλει στο ταξίδι της στην Παλαιστίνη και τις υπόλοιπες ανατολικές επαρχίες της Αυτοκρατορίας .
Κατά τη διάρκεια της Α΄ Οικουμενικής Συνόδου ( 325 μ.Χ . ) πληροφορήθηκε για την κατάσταση που επικρατούσε στους Αγίους Τόπους και προς το τέλος του 326 μ.Χ . αναχώρησε για την Ιερουσαλήμ , με σκοπό να φέρει στο φως τα διάφορα μέρη , στα οποία έζησε και δίδαξε ο Χριστός .
Στο διάστημα αυτό ( δηλαδή από την Α΄ Οικουμενική Σύνοδο μέχρι και την αναχώρησή της ) , έζησε τα γεγονότα του θανάτου του εγγονού της καίσαρα Κρίσπου , μεγαλύτερου γιου του Μ.
Κωνσταντίνου και της δεύτερης συζύγου του Μ.
Κωνσταντίνου , Φαύστας , μητριάς του Κρίσπου , που αμφότεροι θανατώθηκαν .
Μολονότι δεν είναι απόλυτα εξακριβωμένο , σύμφωνα με τον Ρωμαίο ιστορικό Βίκτωρα Σέξτο Αυρήλιο ( Caes . 41.11-12 ) , η εκτέλεση του Κρίσπου έγινε κατά διαταγή του πατέρα του , Μεγάλου Κωνσταντίνου , έπειτα από κατηγορία της Φαύστας ότι ο Κρίσπος τη βίασε ή αποπειράθηκε να τη βιάσει .
Καθώς η Ελένη επέκρινε αυστηρότατα τον γιο της για τη σκληρή πράξη του και τον ώθησε να ερευνήσει περαιτέρω τις κατηγορίες που ειπώθηκαν εις βάρος του Κρίσπου , ο Κωνσταντίνος , σύμφωνα με τον ίδιο ιστορικό , διέταξε την εκτέλεση και της γυναίκας του Φαύστας ( πρβλ . τα λήμματα « Κρίσπος » και « Φαύστα » ) .
Υπάρχει και η εκδοχή , ο Κωνσταντίνος να παρέδωσε τη Φαύστα στη διάθεση της Ελένης προκειμένου να αποφασίσει η ίδια την τιμωρία της , αν και δεν είναι απολύτως βέβαιο αν η Ελένη ήταν στη Ρώμη , όταν εκτελέστηκε η Φαύστα ή είχε ήδη αναχωρήσει για τους Αγίους Τόπους .
Πάντως , ένα κίνητρο ακόμη που της αποδίδεται για τη δύσκολη αυτή περιοδεία , είναι η συγχώρεση που ζητούσε από τον Θεό για τις πράξεις του γιου της ( πρέπει να είναι η μοναδική περίοδος που οι σχέσεις του Κωνσταντίνου και της μητέρας του διήλθαν κρίση , χωρίς όμως να άρει και την εύνοιά του από το πρόσωπό της ) .
Ο Ευσέβιος περιγράφει με λεπτομέρειες το ταξίδι της Ελένης ( VC , 3.42-47 ) .
Το παρουσιάζει ως ένα ευλαβέστατο προσκύνημα στους Αγίους Τόπους , κατά το οποίο η Ελένη επιδιδόταν σε πράξεις φιλανθρωπίας συντηρώντας ολόκληρες κοινότητες , ανεγείροντας ιδρύματα κοινής ωφελείας με αυτοκρατορικές επιχορηγήσεις και ιδρύοντας μονές .
Κάποιοι σύγχρονοι ιστορικοί όμως εκφράζουν ορισμένες επιφυλάξεις για το κατά πόσο τα κίνητρα της Ελένης πήγαζαν αποκλειστικά από τη θερμή χριστιανική της πίστη .
Είναι πιθανόν , το κύρος του μεγάλου Κωνσταντίνου να είχε κλονιστεί μετά από την υιοκτονία και συζυγοκτονία που είχε διαπράξει . Έτσι , σκοπός της Ελένης ίσως ήταν να κατευνάσει τη δυσαρέσκεια των κατοίκων στις ανατολικές περιοχές της αυτοκρατορίας .
Μπορεί η απόφαση της Ελένης να οφείλεται σε όλους τους προαναφερθέντες λόγους .
Το γεγονός όμως ότι σε τόσο μεγάλη ηλικία ( πρέπει να ήταν περίπου 78 χρονών , όταν ξεκίνησε την περιοδεία της ) ανέλαβε μία τόσο κοπιαστική αποστολή , καταδεικνύει μία γυναίκα με εξαιρετική δύναμη χαρακτήρα και ισχυρή θέληση .
Στη Βηθλεέμ και τον Γολγοθά διεξήγαγε μεγάλες ανασκαφές , κατά τις οποίες βρέθηκαν οι τόποι της Γέννησης , της Σταύρωσης και της Ανάστασης του Χριστού .
Εκεί , αφού έδωσε εντολή να κατεδαφιστεί ο ναός της Αφροδίτης από τον Γολγοθά , η Ελένη ανέγειρε με αυτοκρατορικές χορηγίες τους μεγαλοπρεπείς ναούς της Γέννησης ( στη Βηθλεέμ ) και της Ανάστασης ( στο λόφο του Γολγοθά ) , που μέχρι σήμερα αποτελούν τα σημαντικότερα μνημεία του Χριστιανισμού .
Η μεγάλη δόξα της Ελένης , μεταξύ προπάντων των χριστιανικών πληθυσμών , οφείλεται στην εύρεση του Τιμίου Σταυρού .
Οι ιστορικοί διατηρούν κάποιες επιφυλάξεις για το κατά πόσο η παράδοση αυτή αποτελεί ιστορικό γεγονός .
Ο Ευσέβιος , παρόλο που δίνει λεπτομερείς πληροφορίες για τα έργα της Ελένης στα Ιεροσόλυμα , δεν αναφέρει την ανακάλυψη του Τιμίου Σταυρού .
Από τα γραπτά του αγίου Κυρίλλου , Πατριάρχη Ιεροσολύμων , φαίνεται ξεκάθαρα ότι τεμάχιο του ιερού κειμηλίου βρισκόταν στα Ιεροσόλυμα στα τέλη του 340 .
Ο ίδιος Πατριάρχης , μετά το 351 , γράφει στον αυτοκράτορα Κωνστάντιο Β΄ , γιο του Μεγάλου Κωνσταντίνου , ότι ο Σταυρός ανακαλύφθηκε στα χρόνια του Κωνσταντίνου , δεν αναφέρει όμως ποιος τον βρήκε ( Ep . ad Const. , 3 PG 33 , 1168B ) .
Ο Ρουφίνος είναι εκείνος , που στη δική του « Εκκλησιαστική Ιστορία » , συνδέει την Ελένη με την εύρεση του Τιμίου Σταυρού ( Hist .
Eccl 10 , 7-8 ) . Όπως και να έχει , τόσο η Ορθόδοξη Εκκλησία όσο και η Καθολική έχουν εγκολπωθεί τη σχετική παράδοση , η οποία ήδη από το δεύτερο μισό του 4ου αιώνα είχε εξαπλωθεί σε ολόκληρη τη ρωμαϊκή Αυτοκρατορία ( η Ελένη πέθανε στο πρώτο μισό του 4ου αιώνα ) .
Αφού ολοκλήρωσε το ταξίδι της στην Ανατολή , η Ελένη εγκαταστάθηκε στη Νικομήδεια .
Εκεί απεβίωσε σε ηλικία 80 ετών έχοντας στο πλευρό της το γιο της Κωνσταντίνο , όπως μας πληροφορεί ο Ευσέβιος ( VC , 3.46 ) .
Το γεγονός ότι από τις αρχές του 329 μ.Χ . σταματάει απότομα η κοπή νομισμάτων με τη μορφή της , μας οδηγεί στο συμπέρασμα ότι ο θάνατός της επήλθε στα τέλη του 328 ή στις αρχές του 329 .
Ενταφιάστηκε με βασιλικές τιμές στη Ρώμη , στο μαυσωλείο της οδού Λαβικάνας .
Αργότερα , το σώμα της μεταφέρθηκε στις κατακόμβες Πέτρου και Μαρκελλίνου .
Η πορφυρή σαρκοφάγος που περιείχε το σκήνωμά της , σήμερα βρίσκεται στο μουσείο του Βατικανού .
Η Εκκλησία την ανακήρυξε αγία και ισαπόστολο .
Η μνήμη της εορτάζεται από τους Ορθοδόξους , μαζί με το γιο της Κωνσταντίνο , στις 21 Μαΐου ( την ίδια μέρα η μνήμη της εορτάζεται και από την Λουθηρανική εκκλησία ) , ενώ από τους Καθολικούς στις 18 Αυγούστου ( η Καθολική Εκκλησία δεν έχει κατατάξει στους αγίους της το Μέγα Κωνσταντίνο ) .
Στην αγιογραφία της Ορθόδοξης Εκκλησίας , η Ελένη απεικονίζεται με πολυτελή αυτοκρατορικά ενδύματα , μαζί με το Μέγα Κωνσταντίνο , ενώ ανάμεσά τους βρίσκεται ο Τίμιος Σταυρός .
Λίγες είναι οι εικόνες , όπου έχει αγιογραφηθεί μόνο η αγία Ελένη .
Από τις σπανιότερες είναι μια φορητή εικόνα του 1500 , όπου η αγία στέκεται δίπλα στον Εσταυρωμένο .
Πιο πρόσφατα , τον 20ο αιώνα , εικόνα μόνο της αγίας Ελένης έχει αγιογραφήσει ο αγιορείτης μοναχός Μιχαήλ .
Στη δυτική τέχνη , η αγία Ελένη και πάλι παρουσιάζεται ντυμένη ως βασίλισσα , συνδέεται όμως μόνο με τον Σταυρό και όχι και με τον Κωνσταντίνο .
Από τους γνωστότερους πίνακες ζωγραφικής είναι « Το όραμα της αγίας Ελένης » του Πάολο Βερονέζε ( Paolo Veronese ) , φιλοτεχνημένος στα 1528 .
Η αγία Ελένη , λόγω της μεγάλης φιλανθρωπικής δράσης που ανέλαβε και του έργου που επιτέλεσε στους Αγίους Τόπους , είναι ιδιαίτερα αγαπητή μεταξύ των χριστιανών .
Ο ελληνικός λαός έχει συνδέσει πλήθος παραδόσεις με το όνομά της .
Μαζί με το γιο της Κωνσταντίνο , θεωρούνται προστάτες των προσκυνητών στους Αγίους Τόπους . « Με τη βοήθεια του αγίου Κωνσταντίνου να πάτε και με την ευχή της αγίας Ελένης να γυρίσετε » έλεγε ο Μικρασιατικός Ελληνισμός .
Στην Ιερά Μονή Όρους Σινά , η αγία Ελένη ανέγειρε παρεκκλήσι αφιερωμένο στην Παναγία και αμυντικό πύργο για την προστασία των μοναχών από επιθέσεις των νομάδων της περιοχής .
Ο πύργος σώζεται μέχρι σήμερα και αποκαλείται « πύργος της αγίας Ελένης » .
Το έθιμο το οποίο είναι κατεξοχήν συνδεδεμένο με εορταστικές εκδηλώσεις προς τιμή της αγίας Ελένης ( και του αγίου Κωνσταντίνου ) είναι τα πασίγνωστα « Αναστενάρια » και προέρχεται από τη Θράκη .
Τα Αναστενάρια πραγματοποιούνται σε χωριά όπου κατοικούν Θρακιώτες πρόσφυγες όπως στη Μαυρολεύκη της Δράμας , στην Αγία Ελένη Σερρών , στην Κερκίνη Σερρών , στο Στρυμωνικό Σερρών , στον Λαγκαδά , στη Μελίκη Ημαθίας .
Η πλειοψηφία των κατοίκων είναι απόγονοι θρακών προσφύγων .
Κατέφυγαν στη βόρεια Ελλάδα έπειτα από τους τραγικούς διωγμούς της περιόδου 1914-1922 , κατά τους οποίους διώχτηκαν βίαια από το χωριό Κωστί της Ανατολικής Θράκης .