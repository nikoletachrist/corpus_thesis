Στην επαρχία Καλαμάτας ήδη το 1942 δραστηριοποιήθηκε το Εθνικό Απελευθερωτικό Μέτωπο ( ΕΑΜ ) , που προωθούσε την παθητική αντίσταση στις απεχθείς για τον ντόπιο πληθυσμό κατασχέσεις τροφίμων από τους Ιταλούς στρατιώτες και προσπαθούσε να οργανώσει αντάρτικες ομάδες .
Οι ανά την Πελοπόννησο ένοπλες αυτές ομάδες καταδιωκόμενων αριστερών περιορίζονταν σε αψιμαχίες με τη Χωροφυλακή και τον ιταλικό στρατό και έως το χειμώνα όλες τους πλην μιάς διαλύθηκαν ή πέρασαν στη Στερεά .
Τον Απρίλιο του 1943 , όταν η Πελοπόννησος θεωρούνταν ελεύθερη από αντάρτες , ο αντισμήναρχος Δημήτρης Μίχος , που είχε φυλακιστεί για ένα διάστημα από τους Ιταλούς , δημιούργησε με εντολή του ΕΑΜ μία αντάρτικη ομάδα .
Μετά από τις πρώτες επιτυχίες , καθώς και τη λήψη τον Ιούλιο των ενισχύσεων που είχε ζητήσει το τοπικό ΕΑΜ από τον Άρη Βελουχιώτη , η ομάδα αυτή πλήθυνε και στράφηκε εναντίον Ιταλών στρατιωτών και πληροφοριοδοτών των αρχών κατοχής .
Τον Ιούνιο δρούσαν συνολικά στην Πελοπόννησο περίπου 500 αντάρτες .
Λόγω της ανυπαρξίας κεντρικής διοίκησης και της δυσκολίας της μεταξύ τους επικοινωνίας , ήταν οργανωμένοι και λειτουργούσαν ως ημι-αυτόνομες ομάδες .
Τον Αύγουστο του 1943 , σύμφωνα με ένα φυλλάδιο της γερμανικής αντικατασκοπείας , σημειώθηκε αύξηση των αντάρτικων δραστηριοτήτων στην ορεινή Μεσσηνία , όπου δρούσαν περίπου 800 άνδρες υπό την ηγεσία του Κώστα Κανελλόπουλου .
Εν τω μεταξύ , την άνοιξη του 1943 συγκροτήθηκαν μικρές ανταρτοομάδες του « Ελληνικού Στρατού » ( Ε.Σ . ) , μιας οργάνωσης κατά πλειονότητα βασιλοφρόνων αξιωματικών , που αρχικά διακήρυξε την πολιτική της ανεξαρτησία , αλλά μετά την ανάπτυξη σχέσεων με αθηναϊκά και κυρίως τοπικά φιλοβασικά δίκτυα και κάποιες συμπλοκές με τον ιταλικό στρατό , απέκτησε τον Ιούλιο αντιεαμικό προσανατολισμό .
Μετά την αποτυχία των βρετανικών προσπαθειών να ενοποιήσουν τις αντιστασιακες οργανωσεις της Πελοποννήσου , τον Αύγουστο ο Ε.Σ . ενεπλάκη σε σύγκρουση με τον ΕΛΑΣ και επιφανή στελέχη του , όπως ο Διονύσιος Παπαδόγγονας και - πιθανώς - ο Τηλέμαχος Βρεττάκος , επιδίωξαν τη συνεργασία με τον ιταλικό και το γερμανικό στρατό αντίστοιχα . Όμως η - ενδεχόμενη - καθυστέρηση της ενίσχυσης του Βρεττάκου από τις γερμανικές δυνάμεις , οι απώλειες που υπέστησαν οι αντάρτες του Βρεττάκου σε σύγκρουση με τους Γερμανούς στο Πυργάκι Αρκαδίας και η διακοπή των συμμαχικών ρίψεων προς αμφότερες τις οργανώσεις του Ε.Σ . και του ΕΛΑΣ είχαν ως αποτέλεσμα την οριστική ήττα και διάλυση του υποδεέστερου Ε.Σ . από τον ΕΛΑΣ τον Οκτώβριο , καθιστώντας έτσι το ΕΑΜ ως τη μοναδική αντιστασιακή πολιτική δύναμη στην Πελοπόννησο .
Μετά τη συνθηκολόγηση της Ιταλίας το Σεπτέμβριο του 1943 τη διεύθυνση των στρατιωτικών επιχειρήσεων στη νότια Πελοποννησο ανέλαβε η γερμανική 117η Μεραρχία Κυνηγών , η οποία είχε μεταφερθεί στην Πελοπόννησο τον Ιούλιο , υπό τη διοίκηση του υποστράτηγου Καρλ φον Λε Σουίρ , που τον Οκτώβριο διορίστηκε μοναδικός διοικητής Πελοποννήσου .
O Μελιγαλάς , μια κωμόπολη της Μεσσηνίας με πληθυσμό περίπου 3.000 κατοίκους , που μετά την κατοχή της Ελλάδας από τις στρατιωτικές δυνάμεις του Άξονα είχε αποτελέσει τη βάση μιας ιταλικής καραμπινιερίας , έγινε τώρα έδρα μιας διλοχίας της γερμανικής Βέρμαχτ .
Η ιταλική συνθηκολόγηση οδήγησε στην ψυχολογική , υλική και έμψυχη ενίσχυση του ΕΛΑΣ , που με τη συνδρομη Βρετανών συνδέσμων ξεκινησε επιθέσεις σε γερμανικούς στόχους .
Εκπρόσωποι του ΕΑΜ/ΕΛΑΣ , που είχε πλέον το μονοπώλιο της αντίστασης στην Πελοπόννησο , είχαν αναλάβει την άσκηση της εξουσίας σε χωριά στις ορεινές περιοχές , αντιμετωπίζοντας , ωστόσο , δυσκολίες στην ιδεολογική αποδοχή από τον πληθυσμό , που χαρακτηριζόταν για τις συγκριτικά ισχυρές φιλομοναρχικές του διαθέσεις .
Στη δυσαρέσκεια των χωρικών συνέβαλε η ανάγκη εφοδιασμού των ανταρτών σε συνθήκες υποσιτισμού και διατάραξης της αγροτικής παραγωγής στην επαρχία , λόγω του καλπάζοντος πληθωρισμού και των γερμανικών εκκαθαριστικών επιχειρήσεων ( Säuberungen ) μεγάλης κλίμακας εναντίον των ανταρτών και αντιποίνων .
Αντίποινα πραγματοποιούνταν κατ ' εφαρμογή διαταγής του Ιουλίου του διοικητή του 68ου Σώματος Στρατού Χέλμουτ Φέλμυ και με ιδιαίτερη σκληρότητα στην Πελοπόννησο από το Λε Σουίρ , όπως συνέβη στη σφαγή των Καλαβρύτων τον Οκτώβριο του 1943 , καθώς ένιωθε να χάνει τον έλεγχο της περιοχής από τους αντάρτες .
To χειμώνα του 1943-44 , διαπιστώνοντας την ανεπάρκεια των προσπαθειών τους για την αντιμετώπιση του ΕΛΑΣ , και προκειμένου να « διασωθεί γερμανικό αίμα » , οι γερμανοί επιτελικοί αποφάσισαν να χρησιμοποιήσουν την αντικομμουνιστική μερίδα του ελληνικού πληθυσμού ώστε να πληγεί η κοινωνική βάση του ΕΑΜ .
Πέρα από τα ευζωνικά τάγματα της κυβέρνησης Ράλλη , συγκροτήθηκαν από το φθινόπωρο του 1943 Τάγματα Ασφαλείας ( Τ.Α . ) σε διάφορες περιοχές της Πελοποννήσου , όπου το έδαφος ήταν πρόσφορο λόγω των φιλοβασιλικών αισθημάτων του πληθυσμού και της αντικομμουνιστικής δεξαμενής που προέκυψε από τη διαλυση του Ε.Σ .
Ως την άνοιξη του 1944 ιδρύθηκαν και τέθηκαν υπό τη διοίκηση του Παπαδόγγονα συνολικά πέντε Τάγματα , ένα από οποία ήταν το Τάγμα Ασφαλείας Καλαμών ( Μελιγαλά ) που είχε έδρα το Μελιγαλά , θέση που είχε ιδιαίτερη σημασία για τους Γερμανούς , καθώς επέτρεπε τον έλεγχο του δρόμου Καλαμάτας-Τρίπολης και ολόκληρης της προς νότον περιοχής .
Τα Τ.Α . υπάγονταν στο διοικητή των SS στην Ελλάδα Βάλτερ Σιμάνα , αλλά η ανάπτυξη σχέσεων εμπιστοσύνης με τις γερμανικές αρχές είχε ως αποτέλεσμα να απολαμβάνουν αρχικά ανεξαρτησία κινήσεων .
Ασκούσαν καθήκοντα φρουράς σε πόλεις της Πελοποννήσου , συμμετείχαν όλο και περισσότερο σε γερμανικές επιχειρήσεις εναντίον των ανταρτών , επέλεγαν τους μελλοθάνατους μεταξύ κρατουμένων και εκτελούσαν ομήρους ως αντίποινα σε πλήγματα γερμανικών στόχων από τους αντάρτες ( όπως συνέβη μετά το θάνατο του υποστράτηγου Κρεχ ) , με αποτέλεσμα να φημίζονται για την έλλειψη πειθαρχίας και την αγριότητά τους .
Μετά τα πρώτα πλήγματα , ο ΕΛΑΣ κατάφερε να ανακτήσει την επιρροή του και από το 1944 επιχειρούσε συνεχείς δολιοφθορές στους μεταφορικούς άξονες που χρησιμοποιούσε ο γερμανικός στρατός .
Τον Απρίλιο ο ΕΛΑΣ πραγματοποίησε την πρώτη επίθεση σε πόλη που υπεράσπιζε ισχυρή γερμανική φρουρά προσβάλλοντας το Μελιγαλά , αλλά η επίθεσή του αποκρούστηκε .
Τον ίδιο μήνα στάλθηκε από το Σιάντο στην Πελοπόννησο , όπου είχε σημειωθεί προς το τέλος του 1943 χαλάρωση της πειθαρχίας των ανταρτών , ο Άρης Βελουχιώτης ως εκπρόσωπος της Πολιτικής Επιτροπής Εθνικής Απελευθέρωσης ( ΠΕΕΑ ) , της κυβέρνησης που συγκρότησε το 1944 το ΕΑΜ στην Ελεύθερη Ελλάδα , για να αναλάβει τη στρατιωτική αναδιοργάνωση της 3ης Μεραρχίας του ΕΛΑΣ , συνολικής δύναμης 6.000 ανδρών .
Απέναντί τους είχαν περίπου 18.000 Γερμανούς στρατιώτες και 5.500 ταγματασφαλίτες .
Η δράση του Βελουχιώτη είχε ως αποτέλεσμα την επιβολή αυστηρής πειθαρχίας , την αντιστροφή της τάσης αραίωσης των τάξεων των ανταρτών και την αύξηση των επιθέσεών τους .
Η επιδείνωση της κατάστασης οδήγησε το Φέλμυ να ανακηρύξει το Μάιο την Πελοπόννησο εμπόλεμη ζώνη , επιτρέποντας στο Λε Σουίρ να κηρύξει στρατιωτικό νόμο , που περιόριζε την ελευθερία κινήσεων και συναθροίσεων των κατοίκων .
Εκκαθαριστικές επιχειρήσεις και αντίποινα Γερμανών και ταγματασφαλιτών συνεχίστηκαν δίχως αποτέλεσμα λόγω της διείσδυσης του ΕΛΑΣ στη μεσσηνιακή και λακωνική ύπαιθρο .
Στην περιοχή της Καλαμάτας , όπου κατά τη διάρκεια της κατοχής πυρπολήθηκαν χιλιάδες σπίτια και περίπου 1.500 άτομα είχαν εκτελεστεί , τα αντίποινα των ταγματασφαλιτών συνεχίστηκαν ως το τέλος του καλοκαιριού του 1944 .
Προς το τέλος Αυγούστου , ενώ σημειώθηκαν μόνο σποραδικές συμπλοκές ανάμεσα στον ΕΛΑΣ και τους Γερμανούς , οι συγκρούσεις του ΕΛΑΣ με τα Τάγματα Ασφαλείας αυξάνονταν καθημερινά .
Σχόλιο του Πολωνού θεωρητικού του θεάτρου Γιαν Κοτ για το τέλος του Β΄ Παγκοσμίου .
Το Νοέμβριο του 1943 εκδόθηκε στη Μόσχα μία δήλωση των Ρούσβελτ , Τσώρτσιλ και Στάλιν « περί ωμοτήτων » για τη μελλοντική εκδίκαση κατηγοριών εις βάρος Γερμανών για εγκλήματα πολέμου από τους πληγέντες λαούς , που αποτέλεσε τη βάση για την καταδίκη επίσης των συνεργατών των δυνάμεων του Άξονα στις κατακτημένες χώρες .
Στο πνεύμα αυτό η εξόριστη κυβέρνηση του Καΐρου ανακοίνωσε τη στέρηση της ελληνικής ιθαγένειας από τα μέλη των δωσιλογικών κυβερνήσεων , ενώ η ΠΕΕΑ εξέδωσε μια νομοθετική πράξη που όριζε την επιβολή της θανατικής ποινής για εσχάτη προδοσία σε όσους συνεργάστηκαν με τους κατακτητές , συμπεριλαμβανομένων των ταγματασφαλιτών .
Η αντιπαράθεση μεταξύ αφενός του ΕΑΜ και αφετέρου της εξόριστης κυβέρνησης και των Βρετανών , που από το 1943 θεωρούσαν το ΕΑΜ εμπόδιο για την άσκηση της βρετανικής επιρροής στην Ελλάδα , έκανε τους δεύτερους περισσότερο δεκτικούς στο ενδεχόμενο χρησιμοποίησης των Ταγμάτων Ασφαλείας ως τμήματος του σχεδιαζόμενου εθνικού στρατού ή τουλάχιστον ως μοχλού πίεσης ώστε να συμμετάσχει το ΕΑΜ στην κυβέρνηση εθνικής εθνότητας . Έτσι , τον Ιούνιο έπαψε , μετά από αίτημα του Γεωργίου Παπανδρέου , αρχικά η ρίψη φυλλαδίων και έπειτα η μετάδοση ραδιοφωνικών μηνυμάτων εναντίον των Ταγμάτων , ενώ , παρά τις πιέσεις της ΠΕΕΑ κατά τη διάρκεια των διαπραγματεύσεων για την είσοδό της στην κυβέρνηση εθνικής ενότητας , ο Παπανδρέου ανέβαλλε τη συμφωνημένη στο Λίβανο καταγγελία τους , ισχυριζόμενος ότι το είχε ήδη πράξει τότε .
Καθώς στο ανατολικό μέτωπο η γερμανική γραμμή άμυνας κατέρρεε μπροστά στη ραγδαία προέλαση του Κόκκινου Στρατού ως τη Ρουμανία , πάρθηκε η απόφαση στις 23 Αυγούστου του 1944 να αποχωρήσει από την Πελοπόννησο η 117η μεραρχία και στις 26 από την Ελλάδα τα στρατεύματα της Βέρμαχτ και να μεταβούν στη Γιουγκοσλαβία .
Ενώ οι Βρετανοί επιθυμούσαν τη διατήρηση της κατάστασης ως έχει μέχρι την άφιξη δυνάμεών τους και της κυβέρνησης Παπανδρέου και επιδίωκαν να μην περιέλθει γερμανικός οπλισμός στα χέρια των αντιστασιακών , τα δωσιλογικά στοιχεία και ιδιαίτερα τα υπολείμματα της κατοχικής χωροφυλακής και τα τάγματα ασφαλείας βρίσκονταν στο στόχαστρο του ΕΑΜ-ΕΛΑΣ , που , εξαιτίας και της επιθυμίας των υποστηρικτών του για εκδίκηση , ήταν έτοιμος να εμπλακεί σε τακτικές μάχες εναντίον τους .
Το Μάιο ο Βελουχιώτης , ως επικεφαλής του Γενικού Στρατηγείου του ΕΛΑΣ , είχε αποστείλει στην 3η Μεραρχία « σχέδιο ενέργειας » για την ανάληψη του « λαϊκοδημοκρατικού » ελέγχου των αστικών κέντρων μετά τη γερμανική αποχώρηση και τη « δια παντός τρόπου και παντί σθένει διάλυσιν των Ταγματασφαλιτών » .
Μετά τη γερμανική αποχώρηση από την Πελοπόννησο η θέση των ταγματασφαλιτών ήταν επισφαλής και ο φόβος τους για αντίποινα από τον ΕΛΑΣ ήταν έντονος .
Ανακοίνωση της 3ης Σεπτεμβρίου του στρατιωτικού αρχηγού του ΕΛΑΣ , Στέφανου Σαράφη , καλούσε τους ταγματασφαλίτες να παραδοθούν στον ΕΛΑΣ με τα όπλα τους ώστε να σώσουν την ζωή τους .
Την ίδια μέρα ο Βρετανός αντιστράτηγος Ρόναλντ Σκόμπι έδωσε εντολή στον υφιστάμενό του στην Αθήνα , αντιστράτηγο Παναγιώτη Σπηλιωτόπουλο , να τους συστήσει να λιποτακτήσουν ή να παραδοθούν σε εκείνον με την υπόσχεση ότι θα φυλακίζονταν ως αιχμάλωτοι πολέμου .
Η διαταγή , ωστόσο , είτε δεν αφορούσε τους ταγματασφαλίτες της Πελοποννήσου ή αγνοήθηκε από αυτούς .
Καθώς είχε προηγηθεί στις 15 Αυγούστου η συμφωνία για τη συμμετοχή εκπροσώπων του ΕΑΜ στην κυβέρνηση , εκδόθηκε στις 6 Σεπτεμβρίου ασαφές ανακοινωθέν της κυβέρνησης Παπανδρέου που χαρακτήρισε τους ταγματασφαλίτες εγκληματίες κατά της πατρίδας και τους κάλεσε « να εγκαταλείψουν αμέσως » τις θέσεις τους και να έρθουν στην πλευρά των Συμμάχων .
Το ίδιο ανακοινωθέν διέταξε τις αντάρτικες οργανώσεις να σταματήσουν την αυτοδικία κατά των δωσίλογων , παρουσιάζοντας την απόδοση δικαιοσύνης ως δικαίωμα του κράτους και όχι « των οργανώσεων και των ατόμων » , υποσχόμενο πως « η Εθνική Νέμεσις θα είναι αδυσώπητος » .
Κατά την αποχώρησή τους από την Πελοπόννησο στις αρχές Σεπτεμβρίου , οι γερμανικές δυνάμεις κατέστρεψαν γέφυρες και σιδηροδρομικές γραμμές και άφησαν πολεμοφόδια και εξοπλισμό στους ταγματασφαλίτες , προσπαθώντας να υποθάλψουν την εμφύλια ένταση στην Ελλάδα .
Επικαλούμενος την αποκήρυξή τους από την κυβέρνηση εθνικής ενότητας , ο ΕΛΑΣ αντιμετώπισε τους ταγματασφαλίτες ως εχθρικούς σχηματισμούς .
Στον Πύργο μετά τη γερμανική αποχώρηση στις 4 Σεπτεμβρίου ο διοικητής του εκεί Τάγματος Ασφαλείας , Γεώργιος Κοκκώνης , ανακοίνωσε πως έθετε το τάγμα υπό τη διοίκηση του βασιλιά και της κυβέρνησης και κατέβαλε αποτυχημένες προσπάθειες διαπραγμάτευσης με τον ΕΛΑΣ , που αξίωνε τον αφοπλισμό του , επιδιώκοντας να αποτρέψει την είσοδό του ΕΛΑΣ στον Πύργο πριν την έλευση κάποιου εκπροσώπου της κυβέρνησης .
Ο ΕΛΑΣ επιτέθηκε στις 9 Σεπτεμβρίου και κατέλαβε την πόλη την επομένη μετά από αιματηρή μάχη .
Στην Καλαμάτα οι γερμανικές δυνάμεις αποχώρησαν στις 5 Σεπτεμβρίου αφήνοντας τη χωροφυλακή ως τη μοναδική επίσημη ένοπλη εξουσία στην πόλη .
Μετά την απόρριψη από το νομάρχη Μεσσηνίας Δημήτριο Περρωτή της πρότασης του ΕΛΑΣ , που είχε γίνει με τη μεσολάβηση εκπροσώπων του ΣΜΑ , να παραδώσουν οι ταγματασφαλίτες τον οπλισμό τους και να παραμείνουν κρατούμενοι ως την έλευση της εξόριστης κυβέρνησης , ο ΕΛΑΣ επιτέθηκε τα χαράματα της 9ης Σεπτεμβρίου .
Καθώς οι αντάρτες εξουδετέρωναν την αντίπαλη άμυνα , πλήθος κόσμου από τη Μεσσηνία συνέρρευσε στην πόλη για να πάρει εκδίκηση για τα θύματα της δράσης των ταγματασφαλιτών .
Ακολούθως , 100-120 ταγματασφαλίτες υπό τη διοίκηση του ανθυπολοχαγού Νίκου Θεοφάνους και του Περρωτή διέφυγαν από την πόλη μέσω της αφύλακτης σιδηροδρομικής γραμμής και κατέφυγαν στο Μελιγαλά , όπου έδρευε ισχυρή δύναμη 800 ταγματασφαλιτών , η οποία ενισχύθηκε με ακόμη 100-120 ένοπλους που ήρθαν από το Κοπανάκι στις 11 Σεπτεμβρίου .
Με βάση τις ανωτέρω εξελίξεις , η κατάληψη του Μελιγαλά απέκτησε μεγάλη σημασία για την επικράτηση του ΕΛΑΣ στην Πελοπόννησο .
Ο αρχιμανδρίτης Ιωήλ Γιαννακόπουλος μαζί με δύο Βρετανούς αξιωματικούς μεσολάβησαν και μετέφεραν στους ταγματασφαλίτες πρόταση για παράδοση και μεταφορά τους σε ασφαλές στρατόπεδο μέχρι την άφιξη της κυβέρνησης εθνικής ενότητας , για να διασφαλισθεί η ζωή και η περιουσία των ίδιων και των συγγενών τους , αλλά ο Περρωτής την απέρριψε .
Την ίδια τύχη είχαν και εκκλήσεις συγγενών των πολιορκημένων που ήρθαν στο Μελιγαλά από κοντινά χωριά .
Οι ταγματασφαλίτες τοποθέτησαν το πολυβόλο που είχαν στη διάθεσή τους στο ρολόι της κεντρικής εκκλησίας του Μελιγαλά , του Αγιο-Λιά , και τα περίπου 50 οπλοπολυβόλα σε σπίτια γύρω από τον Αγιο-Λιά και σε ημικυκλικά ταμπούρια γύρω από τη μάντρα του Μελιγαλά .
Η επίθεση του ΕΛΑΣ , η συνολική δύναμη του οποίου ανερχόταν σε περίπου 1.200 άνδρες από το 9ο και το 8ο Σύνταγμα , ξεκίνησε το πρωί της 13ης Σεπτεμβρίου .
Κατ ' εφαρμογήν του επιτελικού σχεδίου του ΕΛΑΣ , που καταστρώθηκε με τη συμμετοχή , μεταξύ άλλων , του καπετάνιου Γιάννη Μιχαλόπουλου ή Ωρίωνα από την ηγεσία της 9ης Ταξιαρχίας του ΕΛΑΣ , το 2/9 Τάγμα ανέλαβε την επίθεση στον τομέα μεταξύ των δρόμων Μελιγαλά-Ανθούσας και Μελιγαλά-Νεοχωρίου , το 1/9 τον τομέα στα βορειανατολικά του Προφήτη Ηλία , το 3/9 το βόρειο τμήμα ως το δρόμο προς τη Μερόπη και το 1/8 την ανατολική πεδιάδα ως το δρόμο προς τη Σκάλα , στα υψώματα της οποίας τοποθετήθηκε και το κανόνι 105 χιλ . χωρίς βάση, που χειριζόταν ο λογαχός πυροβολικού Κώστας Καλογερόπουλος.