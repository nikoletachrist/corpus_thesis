Την ίδια ώρα , οι Αββασίδες αντιμετώπιζαν προκλήσεις κοντά στην καρδιά της αυτοκρατορίας τους .
Στο Χορασάν της βόρειας Περσίας , πρώην υποστηρικτές του χαλιφάτου είχαν αποσκιρτήσει , δημιουργώντας ξεχωριστό βασίλειο .
Ο χαλίφης Χαρούν αρ-Ρασίντ ( 786–809 ) συγκρούστηκε με τους Βαρμακίδες , εξολοθρεύοντας τα περισσότερα μέλη της φημισμένης αυτής οικογένειας .
Την ίδια χρονική περίοδο , αρκετές φατρίες ξεκίνησαν να εγκαταλείπουν την αυτοκρατορία για άλλα εδάφη ή προσπάθησαν να αποκτήσουν τον έλεγχο σε απομακρυσμένα τμήματα αυτής , μακριά από τον πυρήνα της εξουσίας των Αββασιδών . Έως το 820 , οι Σαμανίδες είχαν ξεκινήσει τη διαδικασία άσκησης ανεξάρτητης εξουσίας στην Υπερωξιανή και το Μεγάλο Χορασάν , όπως οι σιίτες Χαμδανίδες στη βόρεια Συρία και οι διάδοχες δυναστείες των Ταχιριδών και Σαφαριδών στο Ιράν .
Ειδικά μετά την περίοδο της `` Αναρχίας στη Σαμάρα '' , η κεντρική εξουσία των Αββασιδών εξασθένησε και φυγόκεντρες τάσεις εμφανίστηκαν πιο καθαρά στις επαρχίες του χαλιφάτου .
Στις αρχές του 10ου αιώνα , οι Αββασίδες σχεδόν απώλεσαν τον έλεγχο του Ιράκ από διάφορους εμίρηδες και ο χαλίφης Αρ-Ραντί εξαναγκάστηκε να αναγνωρίσει την εξουσία τους , δημιουργώντας το αξίωμα του `` αμίρ αλ-ουμάρα '' ( Πρίγκηπα των Πριγκήπων ) , στρατιωτικό αξίωμα που υποκατέστησε τον χαλίφη στην άσκηση της πραγματικής εξουσίας , αφήνοντάς του μόνο την τυπική πλευρά της .
Λίγο μετά , μια περσική δαϋλαμιτική φατρία γνωστή ως Μπουγίδες , σάρωσε την πολιτική σκηνή και απέκτησε τον έλεγχο της γραφειοκρατικής δομής στη Βαγδάτη .
Σύμφωνα με την ιστορία του Πέρση κρατικού αξιωματούχου Ιμπν Μισκαβεΰ , άρχισαν να μοιράζουν ικτάς ( φέουδα ) στους υποστηρικτές τους .
Εκτός του Ιράκ , όλες οι αυτόνομες επαρχίες αργά και σταδιακά απέκτησαν χαρακτηριστικά ντε φάκτο κρατών με κληρονομική ηγεσία , στρατούς και έσοδα , επιχειρώντας μεν υπό την τυπική επικυριαρχία του χαλίφη , η οποία όμως δε συνεπαγόταν και αναγκαστική εισφορά στο ταμείο του χαλιφάτου , όπως έκαναν οι Σοόμρο εμίρηδες που είχαν αποκτήσει τον έλεγχο της Σινδικής και κυβερνούσαν την επαρχία τους από την πρωτεύουσά τους , Μανσούρα .
Ο Γαζναβίδης Μαχμούντ πήρε τον τίτλο του σουλτάνου , σε αντίθεση με αυτόν του εμίρη που χρησιμοποιείτο ώς τότε , σηματοδοτώντας την ανεξαρτησία της Αυτοκρατορίας των Γαζναβιδών από την εξουσία του Αββασίδη χαλίφη , παρά τις επιδεικτικές εκδηλώσεις σουνιτικής `` ορθοδοξίας '' και την αναφορά του ονόματος του χαλίφη στις διάφορες τελετουργίες .
Τον 11ο αιώνα , η έλλειψη σεβασμού στην εξουσία του χαλίφη συνεχίστηκε , καθώς κάποιοι ισλαμιστές ηγέτες δεν μνημόνευαν πλέον το όνομά του στην προσευχή της Παρασκευής , ή δεν χάραζαν τη μορφή του στα νομίσματα των επαρχιών τους .
Η σιιτική ισμαηλιτική δυναστεία των Φατιμιδών στο Κάιρο ανταγωνιζόταν τους Αββασίδες για τον επίτιμο τίτλο του ηγέτη της ισλαμικής ούμμα ( θρησκευτικής κοινότητας των μουσουλμάνων ) .
Οι Φατιμίδες ασκούσαν μάλιστα επιρροή σε σιιτικά τμήματα της πόλης της Βαγδάτης ( όπως η περιοχή-προάστιο Καρχ ) , παρόλο που η Βαγδάτη ήταν η πιο στενά συνδεδεμένη με τους Αββασίδες πόλη , ακόμα και την εποχή των Μπουγιδών και των Σελτζούκων .
Η κόντρα των δύο χαλιφάτων έληξε με την πτώση των Φατιμιδών το δεύτερο μισό του 12ου αιώνα .
Αυτόνομες κρατικές οντότητες ( δυναστείες ) : Παρά τη δύναμη των Μπουγιδών εμίρηδων , οι Αββασίδες διατήρησαν μια αυστηρά τυπολατρική Αυλή στη Βαγδάτη , όπως περιγράφεται από τον Μπουγίδη γραφειοκράτη Χιλάλ αλ-Σαμπί , και διατήρησαν επίσης ένα βαθμό επιρροής στα πολιτικά και θρησκευτικά ζητήματα της Βαγδάτης , λόγω της αίγλης που ασκούσαν στον απλό μουσουλμανικό κόσμο , γεγονός που ελάμβαναν υπόψη οι διάφορες φατρίες που τους είχαν πλέον ως μαριονέτες τους , τηρώντας κάποια προσχήματα .
Καθώς η εξουσία των Μπουγιδών εξασθενούσε μετά το θάνατο του εμίρη του Ιράκ , Φαρς και Κερμάν , Μπαχά αντ-Ντάουλα , οι Αββασίδες κατάφεραν να ανακτήσουν κάποιο βαθμό εξουσίας .
Ο χαλίφης Αλ-Καντίρ , για παράδειγμα , οδήγησε την ιδεολογική πάλη εναντίον των σιιτών με γραπτά κείμενα όπως το Μανιφέστο της Βαγδάτης .
Οι χαλίφηδες διατήρησαν την τάξη στη Βαγδάτη , επιχειρώντας να εμποδίσουν το ξέσπασμα διχόνοιας ( φίτνα ) στην πρωτεύουσα , συχνά διαξιφιζόμενοι με τους Αγιάρους ( τάξη πολεμιστών , μελών μικροαστικών και μεσοαστικών εθνικιστικών-τοπικιστικών ισλαμικών οργανώσεων ) .
Με τη δυναστεία των Μπουγιδών υπό εξαφάνιση , δημιουργήθηκε ένα κενό εξουσίας το οποίο καλύφθηκε τελικώς από τους Σελτζούκους Τούρκους , κλάδο των Ογούζων Τούρκων . Όταν ο εμίρης ( πρώην σκλάβος ) Μπασασιρί ύψωσε τα λάβαρα της σιιτικής φατρίας των Φατιμιδών στη Βαγδάτη το 1058 , ο σουνίτης Αββασίδης χαλίφης Αλ-Κάιμ ήταν ανήμπορος να αντιδράσει χωρίς εξωτερική βοήθεια .
Ο Τογρούλ μπέης , σουλτάνος των Σελτζούκων , αποκατέστησε το σουνιτικό έλεγχο στη Βαγδάτη και ενσωμάτωσε το Ιράκ στα εδάφη της δυναστείας του . Άλλη μια φορά , οι Αββασίδες ήταν υποχρεωμένοι να αντιμετωπίσουν μια στρατιωτική δύναμη που δεν μπορούσαν να νικήσουν , παρόλο που ο Αββασίδης χαλίφης παρέμεινε τυπικά ηγέτης της ισλαμικής κοινότητας .
Οι διάδοχοι Σελτζούκοι σουλτάνοι Αλπ Αρσλάν και Μαλίκ Σαχ , καθώς και ο βεζίρης Νιζάμ αλ-Μουλκ , είχαν την έδρα τους στην Περσία , αλλά διατηρούσαν την εξουσία πάνω στους Αββασίδες της Βαγδάτης . Όταν η δυναστεία άρχισε να εξασθενεί το 12ο αιώνα , οι Αββασίδες κέρδισαν μεγαλύτερη ανεξαρτησία για ακόμα μια φορά .
Ενώ ο χαλίφης Αλ-Μουταρσίντ ήταν ο πρώτος χαλίφης που έφτιαξε στρατό ικανό να αντιμετωπίσει το σελτζουκικό στρατό σε μάχη , ηττήθηκε παραταύτα το 1135 και σύντομα δολοφονήθηκε .
Ο χαλίφης Aλ-Μουκταφί ήταν ο πρώτος Aββασίδης χαλίφης που ανέκτησε την πλήρη στρατιωτική ανεξαρτησία του χαλιφάτου , με τη βοήθεια του βεζίρη του , Αούν αντ-Ντιν ιμπν Χουμπάυρα .
Μετά από σχεδόν 250 χρόνια υποταγής σε ξένες δυναστείες , κατάφερε να υπερασπιστεί τη Βαγδάτη κατά την πολιορκία της από τους Σελτζούκους το 1157 , εξασφαλίζοντας έτσι το Ιράκ για τους Αββασίδες .
Η χαλιφεία του Aν-Νάσιρ ( πέθανε το 1225 ) ισχυροποίησε την εξουσία του χαλιφάτου σε όλη την περιοχή του Ιράκ , βασισμένη στις αδελφότητες των σουφιστών που ο ίδιος ο χαλίφης καθοδηγούσε .
Αργότερα , ο χαλίφης Αλ-Μουστανσίρ ίδρυσε τη Σχολή Μουστανσιρίγια , σε μια προσπάθεια να εξαλείψει την επίδραση της Σχολής Νιζαμίγια που είχε ιδρύσει ο Νιζάμ αλ-Μουλκ κατά τη σελτζουκική εποχή .
Το 1206 , ο Τζενγκίς Χαν ίδρυσε μια πανίσχυρη δυναστεία μετά από συνένωση φυλών των Μογγόλων της Κεντρικής Ασίας .
Κατά τη διάρκεια του 13ου αιώνα , η Αυτοκρατορία των Μογγόλων κατέκτησε το μεγαλύτερο τμήμα της Ευρασίας , περιλαμβάνοντας τόσο την Κίνα στην Ανατολή όσο και ένα μεγάλο τμήμα του παλαιού ισλαμικού χαλιφάτου στη Δύση , καθώς και τους Ρως του Κράτους του Κιέβου στα βορειοδυτικά .
Η καταστροφή της Βαγδάτης από τον χάνο Xoυλεγκού το 1258 , παραδοσιακά θεωρείται ως το τέλος της `` Χρυσής Εποχής '' του ισλαμικού χαλιφάτου .
Ο Xoυλεγκού χαν λεηλάτησε και κατέστρεψε τη Βαγδάτη στις 10 Φεβρουαρίου 1258 , προκαλώντας μεγάλες απώλειες ζωών .
Οι μουσουλμάνοι φοβόντουσαν ότι μια υπερφυσική καταστροφή θα συνέβαινε αν χυνόταν το αίμα του τελευταίου Αββασίδη χαλίφη στη Βαγδάτη , Aλ-Μουστασίμ , απευθείας απόγονου του θείου του Μωάμεθ , Αμπάς ιμπν Αμπντ αλ-Μουτάλιμπ .
Οι σιίτες της Περσίας δήλωσαν ότι δεν είχε ξανασυμβεί τέτοια καταστροφή στο μουσουλμανικό κόσμο μετά το θάνατο του σιίτη ιμάμη Χουσεΐν .
Παρόλα αυτά , ως προφύλαξη και εξαιτίας μιας προκατάληψης των Μογγόλων που απαγόρευε να χύσουν βασιλικό αίμα , ο Χουλεγκού χαν τύλιξε τον Αλ-Μουστασίμ σε ένα χαλί και τον έβαλε να ποδοπατηθεί από άλογα στις 20 Φεβρουαρίου 1258 .
Η στενή οικογένεια του χαλίφη επίσης εκτελέστηκε , με τη μόνη εξαίρεση του νεότερου γιου του που στάλθηκε ως δούλος στη Μογγολία , και μιας κόρης του που έγινε σκλάβα στο χαρέμι του Χουλεγκού .
Τον 9ο αιώνα , οι Αββασίδες δημιούργησαν ένα στρατό πιστό μόνο στο χαλιφάτο τους , από στρατιώτες μη αραβικής καταγωγής , γνωστούς ως Μαμελούκους .
Η δύναμη αυτή , που δημιουργήθηκε κατά τη χαλιφεία του Αλ-Μαμούν ( 813-833 ) και του αδελφού του και διαδόχου του , Αλ-Μουτασίμ ( 833–842 ) , απέτρεψε την περαιτέρω αποδιάλυση της αυτοκρατορίας .
Η λέξη Μαμελούκος ( μαμλούκ στα αραβικά ) σημαίνει `` λευκός σκλάβος '' .
Ο μαμελουκικός στρατός , αν και συχνά βοήθησε ταυτόχρονα ζημίωσε το χαλιφάτο , προσφέροντας στην κυβέρνηση μια σταθερή δύναμη ώστε να αντιμετωπίσει τα εσωτερικά και εξωτερικά προβλήματα , αλλά και δημιουργώντας παράλληλα σημαντικά προβλήματα .
Η δημιουργία του ξένου αυτού στρατού και η μεταφορά από τον χαλίφη Αλ-Μουστασίμ της πρωτεύουσας από τη Βαγδάτη στη Σαμάρα , επέφερε τη διένεξη ανάμεσα στο χαλιφάτο και τους υπηκόους του , ενώ κατέστησε τον χαλίφη όμηρο των τουρκικής καταγωγής στρατιωτικών αρχηγών .
Επιπρόσθετα , η δύναμη των Μαμελούκων σταδιακά αυξανόταν , μέχρι που ο χαλίφης Αρ-Ραντί ( 934–941 ) αναγκάστηκε να παραδώσει τις περισσότερες εξουσίες του στον Μαμελούκο αξιωματούχο Μουχάμμαντ ιμπν Ράικ ( Χάζαρο στην καταγωγή ) , διατηρώντας ένα διακοσμητικό περισσότερο ρόλο .
Οι Μαμελούκοι τελικώς ανήλθαν στην ηγεσία της Αιγύπτου .
Το 1261 , μετά την καταστροφή της Βαγδάτης από τους Μογγόλους , οι Μαμελούκοι αφέντες της Αιγύπτου επανίδρυσαν , στο Κάιρο αυτή τη φορά , το αββασιδικό χαλιφάτο .
Ο πρώτος Αββασίδης χαλίφης του Καΐρου ήταν ο Αλ-Μουστανσίρ .
Οι Αββασίδες χαλίφηδες στην Αίγυπτο διατήρησαν το κύρος τους και κάποιες εξουσίες , αλλά αυτές ήταν περιορισμένες σε θρησκευτικά ζητήματα .
Το αββασιδικό χαλιφάτο του Καΐρου διατηρήθηκε μέχρι τον καιρό του χαλίφη Αλ-Μουταουακκίλ Γ΄ , ο οποίος πιάστηκε αιχμάλωτος από τον Οθωμανό σουλτάνο Σελίμ Α΄ και μεταφέρθηκε στην Κωνσταντινούπολη , όπου είχε καθαρά τυπικό ρόλο , για να νομιμοποιήσει το σφετερισμό και συνέχιση της κληρονομιάς του χαλιφάτου από τους Οθωμανούς , οι οποίοι τη διεκδικούσαν για πολιτικούς λόγους .
Το 1258 , χρόνο της πτώσης της Βαγδάτης στους Μογγόλους , και μετά την καταστροφή της πόλης , λίγα επιζώντα μέλη της δυναστείας των Αββασιδών , υπό την ηγεσία του πρεσβύτερου ανάμεσά τους , Ισμαΐλ Β΄ ιμπν Χάμζα ιμπν Άχμαντ ιμπν Μοχάμμεντ , κατέφυγαν στην περιοχή της Φαρς στη νότια Περσία .
Εκεί εγκαταστάθηκαν στην πόλη Χοντζ , σπουδαίο τότε κέντρο των γραμμάτων .
Στην πόλη αυτή γεννήθηκε πέντε χρόνια μετά , ο σεΐχης Αμπντουλσαλάμ Χόντζι ( 1263-1348 μ.Χ . ) , εγγονός του Ισμαΐλ Β΄ , που έγινε σπουδαίος θρησκευτικός λόγιος και αγιοποιήθηκε από τους Σουφιστές , αποτελώντας ιερή μορφή για τον τοπικό πληθυσμό .
Ο τάφος του υπάρχει ακόμα στη Χοντζ και τον επισκέπτονται πολλοί μουσουλμάνοι απ ' όλο τον κόσμο .
Οι απόγονοι του σεΐχη Αμπντουλσαλάμ Χόντζι ήταν θρησκευτικοί λόγιοι και ταγοί , που απολάμβαναν μεγάλου σεβασμού και φήμης για πολλές γενιές . Ένας τέτοιος άμεσος απόγονος του Αμπντουλσαλάμ Χόντζι , ο σεΐχης Μοχάμμεντ ο Πρεσβύτερος , μετακόμισε γύρω στα 1507 στην πόλη Μπαστάκ .
Ο εγγονός του , επίσης σεΐχης Μοχάμμεντ ο Πρεσβύτερος , εγκαταστάθηκε στη Χοντζ για ένα διάστημα , αλλά εξαιτίας της αυξανόμενης δύναμης των Σαφαβιδών μετακόμισε το 1540 μόνιμα στη Μπαστάκ , όπως είχε κάνει παλαιότερα ο παππούς του .
Ο δικός του εγγονός , σεΐχης Χάσαν ( ή μουλάς Χάσαν ) ( πέθανε το 1691 ) , είναι ο κοινός πρόγονος όλων των Αββασιδών της Μπαστάκ και των γύρω περιοχών .
Τα εγγόνια του σεΐχη Χάσαν , ο σεΐχης Μοχάμμεντ Σαγιέντ ( 1703–1759 ) και ο σεΐχης Μοχάμμεντ Χαν Μπαστακί ( 1720–1804 ) , έγιναν οι πρώτοι δύο Αββασίδες κυβερνήτες της περιοχής .
Το 1744 , ο σεΐχης Μοχάμμεντ Σαγιέντ , άρχισε να συγκεντρώνει ενισχύσεις για την τελική κατάληψη της πόλης Λαρ , την οποία κατέλαβε και κυβέρνησε με τα υποτελή εδάφη της για 12 με 14 χρόνια πριν πεθάνει το 1759 .
Ο αδελφός του , σεΐχης Μοχάμμεντ Χαν Μπαστακί , που ήταν στο μεταξύ κυβερνήτης της Μπαστάκ και της περιοχής της Τζαχανγκιρίγιε , έφυγε το 1768 για το κάστρο Ντιντεχμπάν , αφήνοντας τη Μπαστάκ και τα γύρω εδάφη στα χέρια του μεγαλύτερου γιου του , σεΐχη Μοχάμμεντ Σαντέκ και του εξάδελφού του , Αγά Χάσαν Χαν .
Ο σεΐχης Μοχάμμεντ Χαν κυβέρνησε την περιοχή Τζαχανγκιρίγιε από το κάστρο του Ντιντεχμπάν για μια περίοδο 20 με 24 χρόνων , αναφερόμενος εξ΄ αυτού και ως σεΐχης Μοχάμμεντ `` Ντιντεχμπάν '' .
Τελικώς , επέστρεψε στη Μπαστάκ και συνέχισε να κυβερνά από εκεί μέχρι το θάνατό του .
Στην ακμή της εξουσίας του , το Χανάτο της Μπαστάκ περιελάμβανε όχι μόνο την περιοχή της Τζαχανγκιρίγιε , αλλά και τη Λαρ και το Μπαντάρ Αμπάς καθώς και τα υποτελή τους εδάφη , όπως και αρκετά νησιά στον Περσικό Κόλπο .
Ο σεΐχης Μοχάμμεντ Χαν Μπαστακί υπήρξε ο πρώτος Αββασίδης κυβερνήτης της Μπαστάκ που πήρε τον τίτλο του Χάνου .
Ο τίτλος παρέμεινε σε όλους τους διαδόχους Αββασίδες κυβερνήτες της Μπαστάκ και της Τζαχανγκιρίγιε .
Ο τελευταίος Αββασίδης χάνος της Μπαστάκ και της Τζαχανγκιρίγιε ήταν ο Μοχάμμεντ Α΄ Μπανιαμπασιάν . Έγραψε το βιβλίο `` Ταρίχ-ε Τζαχανγκιρίγιε βα Μπαναμπασιάν-ε Μπαστάκ '' ( 1962 ) , όπου περιγράφει την ιστορία της περιοχής και της οικογένειας των Αββασιδών που την κυβέρνησε .
Ο Μοχάμμεντ Α΄ Μπανιαμπασιάν πέθανε το 1967 , σηματοδοτώντας το τέλος της αββασιδικής ηγεμονίας στη Μπαστάκ .
Η περίοδος της διακυβέρνησης των Αββασιδών αποκαλείται επίσης ως η Ισλαμική χρυσή εποχή , η οποία αντιστοιχεί στα μέσα του 8ου αιώνα και τη μεταφορά της πρωτεύουσας τους από τη Δαμασκό στη Βαγδάτη , έως τα μέσα του 13ου και τις εισβολές των Μογγόλων .
Κατά την περίοδο αυτή ο μουσουλμανικός κόσμος υπήρξε ένα από τα κέντρα μελετών της επιστήμης , φιλοσοφίας , ιατρικής και της εκπαίδευσης , καθώς οι Αββασίδες επεδίωκαν την συστηματική καταγραφή της γνώσης , ιδρύοντας παράλληλα τον Οίκο της Σοφίας -βιβλιοθήκη και είδος πανεπιστημίου- στη Βαγδάτη , όπου άνθρωποι όλων των θρησκειών ήταν δεκτοί και συμμετείχαν στην καταγραφή όλης της γνώσης στην αραβική γλώσσα .
Με την εξαίρεση της Βυζαντινής αυτοκρατορίας , πολλά από τα ελληνικά έργα της κλασικής αρχαιότητας πιθανώς δεν θα είχαν διασωθεί εάν δεν είχαν μεταφραστεί στα αραβικά και περσικά και κατόπιν στα τουρκικά , εβραϊκά και λατινικά του Μεσαίωνα .
Κατά τους αιώνες αυτούς ο μουσουλμανικός κόσμος αποτελούσε σημείο μείξης των διαφόρων πολιτισμών της αρχαιότητας , από τους οποίους συνέλεξε , συνέθεσε και επαύξησε τη γνώση , σε όλα τα πεδία της ανθρώπινης σκέψης , όπως την αστρονομία , αλχημεία , μαθηματικά , ιατρική , οπτική κ.α ..
Αλλά και στις τέχνες , όπως η καλλιγραφία , ζωγραφική , και λογοτεχνία , οι Αββασίδες είχαν μεγάλη επιρροή .
Χαρακτηριστικό παράδειγμα της λογοτεχνίας κατά την αββασιδική περίοδο αποτελεί η συλλογή φανταστικών διηγημάτων με τίτλο Χίλιες και μια νύχτες , η οποία πιθανώς πρόκειται για αραβική μετάφραση παλαιοτέρων περσικών ιστοριών της εποχής των Σασσανιδών αλλά και άλλων λαών της Μέσης Ανατολής , και πρόκειται για έργο το οποίο μορφοποιήθηκε σταδιακά στην τελική μορφή του από τον 10ο έως τον 14ο αιώνα .