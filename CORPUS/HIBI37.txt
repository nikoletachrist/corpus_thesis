Ήταν γιος του ιατρού Δημητρίου Καρακάση του Νικολάου από τη Σιάτιστα , που είχε σπουδάσει την Ιατρική στη Χάλλε ( Halle ) της Πρωσίας και είχε ασκηθεί και στη Βιέννη .
Ο πατέρας του νυμφεύθηκε στην Κοζάνη , όπου το 1773 γεννήθηκε ο Κωνσταντίνος , όπως προκύπτει και από τον διατηρούμενο στη Δημοτική βιβλιοθήκη της Κοζάνης Κώδικα γεννήσεων και βαπτίσεων .
Το 1783 , όταν ο Κωνσταντίνος ήταν 10 ετών , η οικογένεια Καρακάση εγκαταστάθηκε στο Βουκουρέστι , όπου ο πατέρας , κατά τα επόμενα είκοσι περίπου χρόνια , υπηρέτησε ως ιατρός της πόλεως του Βουκουρεστίου , αλλά και ως διευθυντής του εκεί νοσοκομείου « Άγ .
Παντελεήμων » μέχρι το θάνατό του , το 1804 .
Ο Κωνσταντίνος Καρακάσης σπούδασε Ιατρική στο Πανεπιστήμιο της Βιέννης .
Εκεί είχε καθηγητή τον φιλέλληνα Γιόχαν Πέτερ Φρανκ , ο οποίος , εκτός από τη διδασκαλία της κλινικής Ιατρικής , έδινε έμφαση σε θέματα κοινωνικής ιατρικής και Υγιεινής .
Κατά τα χρόνια των σπουδών του στη Βιέννη συνέπεσε να σπουδάζει εκεί ιατρική και ο σύζυγος της αδελφής του Αναστασίας , ο Γεώργιος Σακελλάριος .
Οι δύο τους σχετίσθηκαν με τον κύκλο των συνεργατών του Ρήγα Βελεστινλή και ιδιαίτερα ο Σακελλάριος , που είχε μεταφράσει από τα γερμανικά τους τρείς πρώτους τόμους της « Περιηγήσεως του Αναχάρσιδος » του Ζαν-Ζακ Μπαρτελεμύ .
Αυτό προκύπτει από το γεγονός ότι στην τακτική ανάκριση των συνεργατών του Ρήγα που συνελήφθησαν από την Αυστριακή αστυνομία , ένας από αυτούς , ο Θεοχάρης Τουρούντζιας , 22 ετών γόνος παλαιάς οικογένειας από τη Σιάτιστα και έμπορος , κατέθεσε ότι « έλαβε προς αντιγραφήν παρά του ...
Σακελλάριου το στασιαστικόν άσμα `` Ως πότε παλληκάρια '' , ότι έψαλε τούτο μετ ' αυτού και των ενταύθα ευρισκομένων φοιτητών της ιατρικής Καρακάσση και Παναγιώτου , προσέτι δε και άνευ αυτών… » , ακόμη και ότι « πολλάκις ήλθεν εις ομιλίας μετά του Σακελλάριου , Καρακάσση και Παναγιώτου περί της καταστάσεως της Ελλάδος και ότι πάντες ηυχήθησαν να ίδωσιν επαναφερομένην την παλαιάν ελευθερίαν και όπως απαλλαγώσι του τουρκικού ζυγού » .
Ο Θεοχάρης Τουρούντζιας ήταν από αυτούς , που μαζί με τον Ρήγα παραδόθηκαν από τους Αυστριακούς στις Τουρκικές αρχές και τη νύκτα της 24ης Ιουνίου 1798 στραγγαλίσθηκαν στα υπόγεια του πύργου της Νεμπόϊτσας , στο Βελιγράδι , ενώ τα σώματά τους ρίχτηκαν στα νερά του ποταμού Δούναβη . Όσο για τους Γ.
Σακελλάριο και τον Κ.
Καρακάση , αυτοί δεν διώχθηκαν από τις Αυστριακές αρχές προφανώς λόγω παρέμβασης του καθηγητού Φρανκ στην αυτοκρατορική αυλή , ο οποίος ως αρχίατρος του αυτοκράτορα είχε ισχυρή επιρροή .
Μετά το πέρας των σπουδών του ο Κωνσταντίνος Καρακάσης επανήλθε και εγκαταστάθηκε στο Βουκουρέστι το 1800 , όπως το περιγράφει και ο ίδιος , προσθέτοντας και σημαντικές λεπτομέρειες για την άσκηση της Ιατρικής εκείνη την εποχή : « Κατά δε το 1800 έτος , καθ ’ όν καιρόν υπέστρεψα εις την πόλιν ταύτην του Βουκουρεστίου , διδαχθείς την ιατρικήν εις το Πανεπιστήμιον της Βιέννης , επεχειρίσθην μετ ’ ου πολύ τον κεντρισμόν της δαμάλεως ( vaccine ) , άνευ τινός ανθιστάσεως των κατοίκων , ώστε τω 1802 ήτον κοινός ο κεντρισμός ούτος εις όλην την πόλιν ταύτην και εις άλλας κωμοπόλεις .
Συγχρόνως ήσαν οκτώ πεπαιδευμένοι άριστοι ομότεχνοί μου ιατροί , των οποίων το πολίτευμα και πρότερον και μετέπειτα εν διαστήματι χρόνων είκοσιν , υπήρξεν αξιέπαινον δια τε την ευτυχή πράξιν και φιλάνθρωπον τρόπον προς τους ασθενείς ... Όθεν και άπασα η πόλις εκαυχάτο εις ταύτην την ευτυχίαν ... » Δύο χρόνια μετά την επιστροφή του στο Βουκουρέστι , στις 12 Ιουνίου 1802 νυμφεύθηκε την Ειρήνη Φιλίτη , κόρη του γιατρού Σιλβέστρου Φιλίτη , στενού οικογενειακού φίλου .
Την εποχή εκείνη οι εξέχοντες ιατροί της πόλεως ήταν τέσσαρες , όλοι Έλληνες και φίλοι : ο πατέρας του , ο ίδιος , ο πεθερός του Σιλβέστρος Φιλίτης και ο οικογενειακός τους φίλος Ιωάννης Δάρβαρης .
Ο G.I .
Ionescu-Gion περιγράφει την εμφάνιση του Κ.
Καρακάση ως εξής : « με την ευρωπαϊκή του ενδυμασία και την λευκή του περούκα πάντοτε περιποιημένη , έμοιαζε με μαρκήσιο της αυλής του Λουδοβίκου XVI , που μετανάστευσε στο Βουκουρέστι , παρά με απόφοιτο γερμανικού πανεπιστημίου » .
Το 1804 ο Κωνσταντίνος Καρακάσης διαδέχθηκε τον αποθανόντα πατέρα του στη θέση του ιατρού- διευθυντού του νοσοκομείου « Άγ .
Παντελεήμων » .
Ο ίδιος αναφέρεται στο γεγονός , περιγράφοντας και το πρόβλημα του νοσοκομείου , που διέθετε μόνο 12 κρεβάτια : « ο κοινωφελής πατήρ μου Δημήτριος Καρακάσης ... μη δυνάμενος να βλέπη πλήθος ταλαιπώρων ασθενών , κειτομένων εις τας διόδους και τριόδους της πόλεως άνευ τινός βοηθείας ... προέτεινεν ... όπερ και εγένετο επιτεταγμένως , να είναι δηλαδή 24 κράββατοι· αλλά και ούτος ο αριθμός είναι ολίγος ...
Εις τοιαύτην κατάστασιν ήτον το Νοσοκομείον τούτο υπό την Ιατρικήν φροντίδα του μακαρίτου Πατρός μου , και μετ ’ αυτόν του αυταδέλφου μου Νικολάου μέχρι του 1802 , καθ ’ όν καιρόν μετά την αποβίωσιν αυτού διωρίσθην εγώ Ιατρός » .
Για τον Νικόλαο Καρακάση δεν γνωρίζουμε πολλά πράγματα , εκτός από το ότι είχε σπουδάσει και αυτός στη Βιέννη και ότι μετά τον τραυματισμό του πατέρα του το 1795 , ασχολήθηκε με το να βοηθά τον ασθενικό του πατέρα στην άσκηση της Ιατρικής .
Πέθανε δυο χρόνια πριν από τον πατέρα του , το 1802 .
Σε επίσημα αρχεία ο Κωνσταντίνος Καρακάσης εμφανίζεται ως διευθυντής-ιατρός τόσο του νοσοκομείου « Άγ .
Παντελεήμων » από το 1804 , όσο και του νοσοκομείου « Φιλανθρωπία » από το 1815 μέχρι το θάνατό του ( 1828 ) , εργαζόμενος στο δεύτερο χωρίς αμοιβή , όπως το είχε υποσχεθεί πριν από την ίδρυση του νοσοκομείου .
Ο Κωνσταντίνος Καρακάσης , αποκαλούμενος και Κωσταντινάκης ( Constandinache ) από πολλούς φίλους του , αλλά και από τους Φαναριώτες , προσέφερε τις υπηρεσίες του , όπως και ο πατέρας του , όχι μόνο σε αριστοκράτες αλλά και σε πτωχούς , με αγάπη στους ασθενείς του και επιμέλεια στην επιστήμη του . Έτσι απέκτησε την εμπιστοσύνη πολλών προσωπικοτήτων της εποχής του .
Διαρκούσης της Ρωσικής κατοχής ( 1806-1812 ) , το 1809 ζήτησε τη βοήθειά του ο στρατηγός κόμης De Langeron , ο οποίος συνήθιζε να αναφέρεται στους Έλληνες γιατρούς με επαινετικά σχόλια , ενώ τον Απρίλιο του 1810 ο Ρώσος στρατηγός Μιχαήλ Μιλοράντοβιτς ( Mikhail Miloradovich ) κατά τη μετάβασή του σε νέα θέση στο Κίεβο ζήτησε και τον πήρε μαζί του , ως προσωπικό του γιατρό .
Ο Καρακάσης όμως σύντομα επέστρεψε στο Βουκουρέστι για να διοργανώσει την υγειονομική υπηρεσία της πόλεως .
Ο Κ.
Καρακάσης συμμετείχε επίσης , μαζί με πολλούς συμπολίτες του , στην Ελληνοδακική Φιλολογική Εταιρεία , την οποία ίδρυσε ο μητροπολίτης Ιγνάτιος Ουγγροβλαχίας το 1810 , με σκοπό την ενίσχυση του ελληνικού « Λυκείου του Βουκουρεστίου » καθώς και την έκδοση του περιοδικού Ερμής ο Λόγιος , την επιμέλεια του οποίου η Εταιρεία ανέθεσε στον Άνθιμο Γαζή .
Αναφέρεται ότι το 1811 είδε κάποιον ασθενή να πεθαίνει στη γωνία ενός απόκεντρου δρόμου και τότε έσπευσε στο φίλο του Γρηγόριο Μπαλεάνου , που ήταν αγάς της αστυνομίας , τον οποίον παρακάλεσε θερμά να υπογράψει διάταγμα ανοικοδομήσεως ενός νέου νοσοκομείου , στο οποίο υποσχέθηκε να εργάζεται αμίσθως για όλη του τη ζωή .
Ο ίδιος περιγράφει τα κίνητρά του ως εξής : « Βλέπων λοιπόν καγώ , ιατρός ων της Πολιτείας , την αξιοδάκρυτον ταύτην κατάστασιν των πτωχών ασθενών , τοσούτων όντων , ... επρόβαλον τω άρχοντι Μεγάλω Βορονίκω Γρηγορίω Μπαλλιάνω , Άγα τότε όντι της πόλεως , την ανάγκην ταύτην δια να γίνη έρανος , και εκ τούτου να συστηθή Νοσοκομείον ... υποσχόμενος καγώ να επισκέπτωμαι αμισθί τους εν αυτώ ασθενείς εφ ’ όρου ζωής μου » . Άρχισαν να συγκεντρώνονται χορηγίες από βογιάρους , κληρικούς και εμπόρους , αλλά και από ξένους , όπως ήταν ο « αρχιστράτηγος των Ρωσικών στρατευμάτων πρίγκιπας Μιχαήλ Κουτούζοφ » , διοικητής του στρατού κατοχής , ο οποίος γράφτηκε στο βιβλίο των συνδρομητών με 7 άσπρα .
Το νοσοκομείο εγκαταστάθηκε προσωρινά σε κάποιο παλαιό εργοστάσιο , ενώ η ανοικοδόμηση του νέου κτιρίου , που άρχισε το 1813 , διακόπηκε λόγω σοβαρής επιδημίας , αλλά δέχθηκε τους πρώτους ασθενείς το 1815 .
Τις εργασίες επέβλεψε ο ίδιος ο Καρακάσης .
Ο Διονύσιος Φωτεινός περιγράφει την ανοικοδόμηση του νοσοκομείου ως εξής : « .. κατά πρώτον συνέστη νοσοκομείον έξω της πόλεως , όπου ήν ποτέ φάμπρικα τζοχών ( ρουχοποιείον ) , και πολλοί των ασθενών επωδηγούντο εκεί , και περιεθάλποντο· μικρού δε και σαθρού όντος του δώματος , κατά το 1813 έτος ήρξατο κτισθήναι τούτο το νοσοκομείον , φιλανθρωπικόν , Ευρωπαίας δίκην τάξεως , προς υποδοχήν 200 κραββάτων .. » .
Στο μεταξύ , μετά τη Ρωσική κατοχή , αποκαταστάθηκε η ηγεμονία του άξιου και φιλόπατρι Φαναριώτη ηγεμόνα Ιωάννη Καρατζά .
Ο Καρακάσης αναφέρεται στον « φιλάνθρωπο ηγεμόνα Ιωάννη Καρατζιά » , με την οικονομική συνδρομή του οποίου λειτούργησε τελικώς το νοσοκομείο .
Ο Φωτεινός συμπληρώνει « .. προικίσας αυτό πολλαίς ηγεμονικαίς χάρισι , και αφοσιώμασιν εμπεδοθείσι κατά το 1817 έτος , δι ' εκλάμπρου χρυσοβούλλου .. » και συνεχίζει περιγράφοντας την περιουσία που ο ηγεμόνας μεταβίβασε στο ίδρυμα .
Στο νοσοκομείο δόθηκε το ελληνικό όνομα « Φιλανθρωπία » και οι έφοροι , οι οποίοι συνέταξαν τον κανονισμό λειτουργίας του στην ελληνική με 77 άρθρα και τον υπέγραψαν στις 5 Απριλίου 1817 , ήσαν ο επίσκοπος Μπουζαίου Κωνστάντιος ( Φιλίτης ) , ο Γρηγόριος Μπραγκοβεάνου , ο Γρηγόριος Μπαλεάνου , ο Ιωάννης Ορασεάνου και ο Κωνσταντίνος Καρακάσης , ο οποίος και δημοσίευσε τον κανονισμό στο βιβλίο του , που τυπώθηκε αργότερα .
Σημαντική πολιτισμική προσφορά του Κωνσταντίνου Καρακάση αποτελεί η ίδρυση το 1817 Ελληνικού και Ρουμανικού τυπογραφείου στο Βουκουρέστι , κοντά στην « κρήνη του Μαυρογένους » .
Στην ίδρυση του τυπογραφείου αυτού συνεργάσθηκε με τους βογιάρους Ραντουκάνου Κλιντσεάνου και Δημήτριο Τοπλιτσεάνου .
Στο τυπογραφείο αυτό , υπό τη διεύθυνσή του , τυπώθηκαν εκκλησιαστικά και άλλα βιβλία σε ελληνική γλώσσα , αλλά και οι « Λόγοι του Ιωάννου του Χρυσοστόμου » σε ρουμανική μετάφραση το 1820 , καθώς επίσης το ίδιο έτος με έξοδα του ιδίου και των συνεργατών του εκδόθηκε επίσης σε ρουμανική μετάφραση η Νομοθεσία του Καρατζά , η οποία ως « Κώδιξ Ουγγροβλαχίας » είχε τυπωθεί στα ελληνικά το 1818 στη Βιέννη .
Μετά τον θάνατο του Κ.
Καρακάση , το τυπογραφείο περιήλθε στην κατοχή του Ιωάννου Ηλιάδου-Ραντουλέσκου .
Τότε , με χρονολογία δύο ετών μετά το θάνατο του συγγραφέα , τυπώθηκε και το βιβλίο « Τοπογραφία της Βλαχίας και ανθρωπολογικαί παρατηρήσεις αναφορικώς προς την υγιείαν και νόσους των κατοίκων αυτής » , το οποίο θα σχολιασθεί παρακάτω .
To 1821 το Βουκουρέστι έζησε τα πολεμικά γεγονότα της επαναστάσεως του Αλέξανδρου Υψηλάντη .
Ο ίδιος ο Κωνσταντίνος Καρακάσης αναφέρει : « ... εξ ’ αιτίας της γενομένης ταραχής κατά το 1821 κατηργήθησαν τα ελληνικά δημόσια σχολεία » και αποδίδει σε αυτό το γεγονός την « ... κακή διαγωγή και φθορά των ηθών εις την οποίαν εντός ολίγου επέπεσαν όλοι σχεδόν οι νέοι , καθ ’ όν καιρόν μάλιστα ούτοι έπρεπε να διδαχθώσι την οπωσδήποτε παραδιδομένην εις αυτά παιδείαν δια να φανώσι ποτέ και εις εαυτούς χρήσιμοι και πολίτες ωφέλιμοι » , και καταλήγει ζητώντας την ανάλογη εκπαιδευτική μεταρρύθμιση .
Ο Κωνσταντίνος Καρακάσης πέθανε σε ηλικία 55 ετών την 31η Οκτωβρίου 1828 , στην αρχή του Ρωσοτουρκικού πολέμου 1828-1829 , προσβληθείς από τύφο , από τον οποίο έπασχαν Ρώσοι στρατιώτες που νοσήλευε ο ίδιος .
Κατέλειπε μία κόρη , την Αικατερίνη , και ένα γιο , τον Γρηγόριο .
Η Αικατερίνη , που γεννήθηκε το 1811 , παντρεύτηκε τον Ιωάννη Οντομπέσκου , στρατιωτικό , που αγωνίσθηκε στο πλευρό των Ρώσων κατά των Τούρκων και πέθανε με το βαθμό του στρατηγού .
Ο γιος της Αικατερίνης , Αλέξανδρος Οντομπέσκου με την ενεργό συμπαράσταση της μητέρας του σπούδασε στο Παρίσι .
Ως πολυτάλαντος άνθρωπος των γραμμάτων της Ρουμανίας , έγραψε στίχους , θεατρικά έργα , διηγήματα , δοκίμια για το ρουμανικό γλωσσικό ζήτημα , θεμελίωσε τη σπουδή της αρχαιολογίας και λαογραφίας , αλλά και βελτίωσε την εκπαίδευση στη χώρα του .
Ως θεατρικός συγγραφέας κατέχει μία από τις πρώτες θέσεις στη δραματική λογοτεχνία της Ρουμανίας .
H πόλη του Βουκουρεστίου τίμησε τον Κωνσταντίνο Καρακάση δίνοντας το όνομά του σε δρόμο παρακείμενο του νοσοκομείου « Φιλανθρωπία » . « Τοπογραφία της Βλαχίας και ανθρωπολογικαί παρατηρήσεις αναφορικώς προς την υγιείαν και νόσους των κατοίκων αυτής .
Υπό Κ.
Καρακάσα εν Βουκουρεστίοις .
Εκ του τυπογραφείου Ι.
Ηλιάδου , 1830 » .
Το βιβλίο τυπώθηκε δύο χρόνια μετά το θάνατο του συγγραφέα , όταν ήδη το τυπογραφείο είχε περιέλθει στον Ion Heliade Rădulescu . Ίσως στο γεγονός ότι η εκτύπωση πραγματοποιήθηκε χωρίς τον έλεγχο του συγγραφέα , να οφείλονται τόσο τα διάφορα ορθογραφικά-τυπογραφικά λάθη , όσο και το ότι στη σελίδα του τίτλου το όνομα του συγγραφέα γράφηκε Καρακάσας αντί Καρακάσης , σε αντίθεση με τον σωστό τρόπο που γράφεται σε όλο το υπόλοιπο κείμενο του βιβλίου .
Στην τότε Τουρκοκρατούμενη Ρουμανία , ο συγγραφέας θα αναφερόταν ως Constantin Caracaş , όπως εξακολουθεί να αναφέρεται και στη σύγχρονη Ρουμανία .
Σε αντίθεση με τον πατέρα του , Δημήτριο Καρακάση , που έγραψε σε αρχαΐζουσα γλώσσα , το έργο του Κωνσταντίνου είναι γραμμένο στην τότε καθομιλουμένη ελληνική γλώσσα , όπως αυτή διδασκόταν στα ελληνικά σχολεία του Βουκουρεστίου .
Το βιβλίο , αφού αρχικά αναφέρεται στη γεωγραφία , στο κλίμα , στην πανίδα και στη χλωρίδα του τόπου , συνεχίζει με την καταγωγή των κατοίκων , την ανθρωπολογία τους και τις σημαντικές συνήθειές τους .
Ο συγγραφέας , με εμφανή προσπάθεια αμεροληψίας , καταγράφει λεπτομερώς την οικονομική κατάσταση , την πνευματική καλλιέργεια και τα ήθη των κατοίκων της Βλαχίας στις αρχές του 19ου αιώνα .
Η επιρροή της διδασκαλίας του καθηγητού Γιόχαν Πέτερ Φρανκ είναι εμφανής από την επιμονή του συγγραφέα στα θέματα Υγιεινής και Δημόσιας υγείας . Έτσι εκτός από τις συχνές αναφορές στην Υγιεινή του αέρα και του νερού , σχολιάζει και τις επιδράσεις όλων των παραπάνω κοινωνικών παραγόντων στην κατάσταση της υγείας των κατοίκων .
Περιγράφει επίσης τον τρόπο άσκησης της ιατρικής και την λειτουργία των νοσοκομείων .
Αναλύει τις διοικητικές δομές που επικρατούσαν στη χώρα , τις σχολιάζει , τις κρίνει , ενώ προτείνει και τις κατά την κρίση του αναγκαίες μεταρρυθμίσεις .
Οι προτάσεις του ξεπερνούν τα όρια της υγιεινής , δίνοντας έμφαση στην παιδεία , στην καλλιέργεια του πνεύματος , στη θρησκεία και στην ηθική .
Από τα σχόλιά του διακρίνεται ο φιλάνθρωπος χαρακτήρας , η έμφυτη αίσθηση του δικαίου και η σοφία των κρίσεων του συγγραφέα σε όλα τα θέματα που εξετάζει .
Καθώς στην « μεγάλη πυρκαγιά του Βουκουρεστίου » , το 1847 κάηκε η πλουσιότατη βιβλιοθήκη του Κ.
Καρακάση , που περιείχε και τα χειρόγραφά του , δεν γνωρίζουμε , πέραν της « Τοπογραφίας » , άλλο συγγραφικό έργο του ιδίου .