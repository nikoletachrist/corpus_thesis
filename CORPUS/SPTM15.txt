Η Ρεάλ Μαδρίτης ( ισπανικά : Real Madrid , ισπανική προφορά : reˈal maˈðɾið ) είναι ισπανικό αθλητικό σωματείο που εδρεύει στη Μαδρίτη και ιδρύθηκε ως ποδοσφαιρικός σύλλογος το 1902 .
Η Ρεάλ κατέχει το ρεκόρ των 34 τίτλων στη Λα Λίγα ή Πριμέρα Ντιβισιόν , ενώ έχει κατακτήσει και 19 Κύπελλα Ισπανίας .
Ο σύλλογος επίσης διατηρεί δεύτερη ποδοσφαιρική ομάδα , τη Ρεάλ Μαδρίτης Β και τρίτη ποδοσφαιρική ομάδα , τη Ρεάλ Μαδρίτης Γ. Έδρα της ομάδας είναι το στάδιο Σαντιάγο Μπερναμπέου στη Μαδρίτη .
Ιδιαιτερότητα της Ρεάλ είναι πως , σε αντίθεση με τα περισσότερα ποδοσφαιρικά σωματεία , ανήκει και διοικείται αποκλειστικά από τα μέλη της ( socios ) , από το 1902 .
Στις 23 Δεκεμβρίου 2000 , η Ρεάλ τιμήθηκε από τη FIFA ως « o μεγαλύτερος σύλλογος του 20ου αιώνα » .
Στις διεθνείς διοργανώσεις έχει κατακτήσει 13 Κύπελλα Πρωταθλητριών , αριθμό ρεκόρ , 3 Διηπειρωτικά Κύπελλα , 2 Κύπελλα ΟΥΕΦΑ , 4 Ευρωπαϊκά Σούπερ Καπ και 4 Παγκόσμια Κύπελλα Συλλόγων καθώς και 1 ιβηρόαμερικανικο κύπελλο το 1994 Όσον αφορά τις ομάδες με τους περισσότερους αναγνωρισμένους διεθνείς τίτλους , η Ρεάλ Μαδρίτης είναι πρώτη με 26 και ακολουθούν με 20 η Μπαρτσελόνα και η αιγυπτιακή Αλ Αχλί .
Λόγο της τεράστιας και διαχρονικής επιτυχίας της , έλαβε το χαρακτηρισμό « Βασίλισσα της Ευρώπης » .
Τα τελευταία χρόνια παραμένει στην κορυφή των πιο πλούσιων συλλόγων του κόσμου με συνολικά έσοδα το 2007-08 ύψους 289,6 εκατ . ευρώ .
Επίσης , αποτελεί μια από τις τρεις ομάδες που δεν έχουν υποβιβαστεί ποτέ από την πρώτη κατηγορία του Ισπανικού ποδοσφαίρου , μαζί με την Αθλέτικ Μπιλμπάο και την Μπαρτσελόνα .
Το ποδόσφαιρο εισήχθη στη Μαδρίτη από τους καθηγητές και μαθητές του Ινστιτουθιόν Λίμπρε ντε Ενσενιανθάδα ( Institución Libre de Enseñanzada ) , μεταξύ των οποίων υπήρχαν και αρκετοί απόφοιτοι των Πανεπιστημίων της Οξφόρδης και του Κέιμπριτζ .
Εν έτει 1895 ίδρυσαν την ομάδα Φούτ-μπολ Σκάι ( Foot-ball Sky ) , που αγωνιζόταν τα κυριακάτικα πρωινά στη Μονκλόα .
Το 1900 η ομάδα χωρίστηκε σε δύο διαφορετικούς συλλόγους , τη Νιου Φούτμπολ ντε Μαδρίδ ( New Foot-Ball de Madrid ) και την Εσπανιόλ ντε Μαδρίδ ( Español de Madrid ) .
Πρόεδρος της δεύτερης ήταν ο Χουλιάν Παλάθιος .
Το 1902 η Εσπανιόλ ντε Μαδρίδ χωρίστηκε και πάλι , με αποτέλεσμα το σχηματισμό της « Σοσιεδάδ » Μαδρίδ ΦΚ ( « Sociedad » Madrid FC ) στις 6 Μαρτίου του 1902 .
Πρώτος της πρόεδρος υπήρξε ο Χουάν Παδρός Ρουμπιό , ενώ πρώτος γραμματέας ο Μανουέλ Μεντία .
Λίγο αργότερα , τον Χουάν Παδρός Ρουμπιό θα διαδεχόταν ο αδελφός του Κάρλος Παδρός .
Τρία μόλις χρόνια μετά την ίδρυσή της , η Μαδρίδ ΦΚ κατέκτησε τον πρώτο της τίτλο , το πρώτο από τα τέσσερα συνεχόμενα Κύπελλα Ισπανίας .
Η ονομασία « Ρεάλ » ( Real , που σημαίνει Βασιλική ) , της αποδόθηκε από τον Βασιλιά Αλφόνσο ΙΓ΄ στις 29 Ιουνίου του 1927 . Έκτοτε η ομάδα αναφέρεται ως Ρεάλ Μαδρίδ , αλλά οι οπαδοί της συνηθίζουν να την αποκαλούν και ως Μαδρίδ .
Πριν γίνει πρόεδρος το 1945 , ο Σαντιάγο Μπερναμπέου είχε περάσει ήδη από τη θέση του ποδοσφαιριστή , αρχηγού της ομάδας , μάνατζερ και τεχνικού διευθυντή .
Ως πρόεδρος ανέλαβε να ανοικοδομήσει τον σύλλογο μετά τον Ισπανικό Εμφύλιο και ήταν αυτός , επί της προεδρίας του οποίου , κτίστηκαν το ομώνυμο γήπεδο της Ρεάλ καθώς και ολόκληρο το αθλητικό της κέντρο , η περίφημη Θιουδάδ Ντεπορτίβα ( Ciudad Deportiva ) .
Είναι ο πρόεδρος στον οποίο αποδίδουν οι φίλοι της Ρεάλ τη μετάβαση από έναν μικρομεσαίο σύλλογο της Ισπανίας στον αδιαμφισβήτητο ηγεμόνα του ευρωπαϊκού ποδοσφαίρου .
Οργάνωσε το σύλλογο σε όλα τα επίπεδα , δημιουργώντας την απόλυτη διοικητική ιεραρχία που αποτελεί πλέον κανόνα στο σύγχρονο ποδόσφαιρο και αποδίδοντας σε κάθε επίπεδο και τμήμα του συλλόγου ανεξάρτητη δομή και οργάνωση , στρατολογώντας για αυτό πρόσωπα , όπως ο περίφημος Ραϊμούντο Σαπόρτα .
Μετά από όλα αυτά , στις αρχές του 1953 , έβαλε σε εφαρμογή το όραμά του για απόκτηση παικτών παγκόσμιας κλάσης από το εξωτερικό , με χαρακτηριστικό παράδειγμα τον Αλφρέδο Ντι Στέφανο , δημιουργώντας για πρώτη φορά μια πραγματικά πολυεθνική δύναμη .
Στη διάρκεια της προεδρίας του Μπερναμπέου πολλά μεγάλα ονόματα , πλην του Ντι Στέφανο , φόρεσαν τη φανέλα της Ρεάλ , όπως οι Φρανθίσκο Χέντο , Λουίς Μολόβνι , Μιγέλ Μουνιόθ , Ρεμόν Κοπά , Έκτορ Ρίαλ , Αμάθιο , Κάρλος Αλόνσο Γκονθάλεθ ή Σαντιγιάνα , Χουάν Γκόμεθ Γκονθάλεθ ή Χουανίτο , Ούλι Στιελίκε , Βιθέντε ντελ Μπόσκε , Χοσέ Αντόνιο Καμάτσο και ο Φέρεντς Πούσκας .
Το 1955 , κατόπιν μιας ιδέας του Γκαμπριέλ Ανώ , δημοσιογράφου της γαλλικής αθλητικής εφημερίδας L'Equipe , βασισμένης πάνω στο τότε υπάρχον Κόπα Λατίνα ( μια διοργάνωση με συλλόγους από Γαλλία , Ισπανία , Πορτογαλία , και Ιταλία ) , ο Μπερναμπέου συναντήθηκε στο Ambassador Hotel του Παρισιού με τους Μπεντρινιάν και Γκυστάβ Σεμπές και αποφάσισαν τη δημιουργία ενός Κυπέλλου Πρωταθλητριών Ομάδων Ευρώπης , αυτού που είναι πλέον γνωστό ως Τσάμπιονς Λιγκ .
Ο Μπερναμπέου έμεινε στο τιμόνι της Ρεάλ για 35 χρόνια .
Μέχρι το θάνατό του το 1978 η ομάδα είχε κατακτήσει 1 διηπειρωτικό κύπελλο , 6 ευρωπαϊκούς τίτλους , 16 πρωταθλήματα Ισπανίας και 6 Κύπελλα Ισπανίας .
Η Ρεάλ Μαδρίτης για αρκετά χρόνια προσπαθούσε να δημιουργήσει μία ομάδα που θα κατακτούσε το 10ο Τσάμπιονς Λιγκ της ιστορίας της .
Αυτό το κατάφερε στον τελικό του 2014 όπου κέρδισε την Ατλέτικο Μαδρίτης με σκορ 4-1 στην παράταση .
Αυτό το τρόπαιο άλλαξε όλη σύγχρονη ιστορία της ομάδας και έβαλε τις βάσεις για τις μελλοντικές επιτυχίες .
Από την ίδρυση του συλλόγου έχουν παρουσιαστεί διάφορες εκδοχές του εμβλήματος .
Το σημερινό έμβλημα χρησιμοποιείται από το 2001 και έχει ένα κυκλικό πλαίσιο , στην κορυφή του οποίου υπάρχει το ισπανικό βασιλικό στέμμα .
Μέσα στο κυκλικό πλαίσιο υπάρχουν τα τρία αρχικά του συλλόγου , παρόντα από την πρώτη κιόλας εκδοχή , με φόντο μία σκούρη μπλε διαγώνια λωρίδα .
Η όλη σύνθεση πλαισιώνεται με χρυσό χρώμα .
Πιο αναλυτικά , το έμβλημα απαρτίζεται από τα αρχικά του συλλόγου τα οποία είναι αλληλένδετα .
Το « Μ » ( eme ) υποδηλώνει τη Μαδρίτη , το « F » ( efe ) αφορά το ποδόσφαιρο και το « C » ( ce ) σχετίζεται με την ομάδα , σύμφωνα με την πρώτη ονομασία του συλλόγου που ήταν « Μαδρίδ Φουτ-μπολ Κλουμπ » ( Madrid Foot-ball Club ) , παραμένοντας μέχρι σήμερα , με σκοπό να συνδέσει το παρελθόν με την επακόλουθη καστιλιανοποίηση ( castellanización ) που υπέστησαν οι αθλητικοί σύλλογοι .
Το φόντο μέσα στο κυκλικό πλαίσιο είναι λευκό με μία διαγώνια λωρίδα χρώματος μπλε .
Το αρχικό της χρώμα ήταν το μοβ το οποίο σχετιζόταν με την περιφέρεια της Καστίλης σαν αναγνωριστικό σύμβολο , το οποίο άλλαξε τη δεκαετία του ενενήντα .
Το βασιλικό στέμμα χρησιμοποιήθηκε πρώτη φορά το 1920 , όταν ο βασιλιάς Αλφόνσος ΙΓ΄ των Βουρβόνων χορήγησε τον τίτλο « Real » ( Βασίλισσα ) στο σύλλογο .
Το στέμμα , εκπροσωπώντας την ισπανική βασιλική οικογένεια , προστέθηκε στο έμβλημα .
Επιπλέον , η ονομασία αυτή τοποθετήθηκε στην αρχή του ονόματος του συλλόγου .
Το κυκλικό πλαίσιο έχει χρώμα χρυσοκίτρινο .
Το πρώτο έμβλημα του συλλόγου είχε ένα απλό σχέδιο που απαρτιζόταν από το σύμπλεγμα των τριών αρχικών γραμμάτων του ονόματος σε λευκή ενδυμασία .
Ωστόσο , δε χρησιμοποιήθηκε στη φανέλα της ομάδας όσον αφορά τα επίσημα παιχνίδια , καθώς , σύμφωνα με τους κανόνες της εποχής , στις ενδυμασίες των ομάδων έπρεπε να εμφανίζεται το έμβλημα της περιοχής στην οποία εδρεύουν .
Αργότερα , το 1931 , το έμβλημα πήρε τη μορφή που έχει έως και σήμερα .
Η δεύτερη εκδοχή χρονολογείται από το 1908 , στην οποία υιοθετήθηκε μια πιο σύγχρονη μορφή με τα αρχικά του συλλόγου να πλαισιόνονται από ένα κύκλο .
Αυτή χρησιμοποιήθηκε έως και το 1920 , περίοδο κατά την οποία ο Αλφόνσος ΙΓ΄ χορήγησε μέσω μιας επιστολής το βασιλικό τίτλο , ενώ τα στυλιζαρισμένα αρχικά παρέμειναν ίδια .
Το βασιλικό στέμμα προστέθηκε τόσο στο έμβλημα της ομάδας , όσο και στο διακριτικό για τους επίσημους αγώνες , το οποίο πλαισιωνόταν πλέον από ένα δάφνινο στεφάνι .
Με την ίδρυση της Δεύτερης Ισπανικής Δημοκρατίας το 1931 , όλα τα σύμβολα της βασιλικής οικογένειας αποσύρθηκαν , έτσι ώστε η ομάδα έχασε το στέμμα που χρόνια πριν της είχε χορηγηθεί .
Ως αντιστάθμισμα , προστέθηκε μία μωβ λορίδα η οποία υποδήλωνε την Καστίλλη , ενώ εμφανίστηκαν για πρώτη φορά επιπλέον χρώματα στο έμβλημα .
Μετά τον Ισπανικό Εμφύλιο Πόλεμο το 1941 , ο σύλλογος επανέφερε το στέμμα στο έμβλημα , ενώ παράλληλα κράτησε και τη μωβ λωρίδα .
Τη δεκαετία του '90 , το χρώμα της λωρίδας έγινε από μωβ , μπλε , μία αλλαγή ανακόλουθη με το ιστορικό μωβ χρώμα της Καστίλης .
Το παραδοσιακό χρώμα της Ρεάλ Μαδρίτης είναι το λευκό , αν και πριν από την ίδρυσή της , στο πρώτο οικογενειακό δίτερμα της ομάδας , χρησιμοποιήθηκαν μία μπλε και μία κόκκινη πλάγια λωρίδα στις φανέλες για να διαφοροποιήσει τις δύο ομάδες ( το επίσημο έμβλημα της ομάδας δε χρησιμοποιήθηκε έως και την πεδίοδο αφαίρεσης του στέμματος ) ενώ η ομάδα φορούσε μαύρες κάλτσες , το χρώμα των οποίων αντικαταστάθηκε εν συνεχεία με σκούρο μπλε .
Η Ρεάλ Μαδρίτης διατήρησε τη λευκή φανέλα για τους εντός έδρα αγώνες σε όλη την ιστορία της .
Υπήρχε , όμως , μία εποχή που η φανέλα και το παντελόνι δεν ήταν και τόσο λευκά . Ήταν μια πρωτοβουλία που ανέλαβαν οι Εσκομπάλ ( Escobal ) και Κεσάδα ( Quesada ) το 1925 , όταν οι δυο τους ταξίδευαν μέσω Αγγλίας και παρατήρησαν τις εμφανίσεις από την ομάδα Κορίνθιαν ΦΚ με έδρα το Λονδίνο , μια από τις πιο διάσημες ομάδες εκείνη την εποχή , γνωστή για την κομψότητα και τους φιλάθλους της .
Αποφασίστηκε ότι η Ρεάλ Μαδρίτης θα φορά μαύρο παντελόνι , σε μια προσπάθεια να μημηθούν την αγγλική ομάδα , αλλά η πρωτοβουλία διήρκεσε μόλις ένα χρόνο .
Αφού αποκλείστηκε από το κύπελλο από τη Μπαρτσελόνα καθώς ηττήθηκε με 1-5 στη Μαδρίτη και με 2–0 στην Καταλονία , ο πρόεδρος Παράγες αποφάσισε να επιστρέψει η ομάδα στην κατάλευκη εμφάνιση , υποστηρίζοντας ότι η άλλη έφερε κακή τύχη .
Χρόνια αργότερα , η Λιντς αντικατέστησε τις μπλε εμφανίσεις της με λευκές , έπειτα από το θαυμασμό για τη νίκη με 7–3 της Ρεάλ Μαδρίτης εναντίον της Άιντραχτ Φρανκφούρτης στο Χάμπτεν Παρκ της Γλασκώβης .
Από τις αρχές του 1940 , ο διευθυντής άλλαξε και πάλι την αμφίεση , με την προσθήκη κουμπιών στη φανέλα και το έμβλημα της ομάδας στο αριστερό μέρος , το οποίο έχει παραμείνει από τότε .
Στις 23 Νοεμβρίου του 1947 , σε ένα παιχνίδι ενάντια την Ατλέτικο Μαδρίτης στο γήπεδο Μετροπολιτάνο ( Metropolitano ) , η Ρεάλ Μαδρίτης έγινε η πρώτη ισπανική ομάδα που φόρεσε φανέλες με αρίθμηση .
Το παραδοσιακό εκτός έδρας χρώμα της είναι το μπλε ή μωβ .
Από την εμφάνιση του στην αγορά , ο σύλλογος έχει επίσης κυκλοφορήσει διάφορα άλλα σχέδια και χρώματα , συμπεριλαμβανομένου του κόκκινου , πράσινου , πορτοκαλί και μαύρου .
Η αμφίεση του συλλόγου είναι κατασκευασμένη από την Adidas , η σύμβαση των οποίων υπάρχει από το 1998 .
Η πρώτη χορηγός στη φανέλα της Ρεάλ Μαδρίτης , Zanussi , συμφώνησε για το διάστημα 1982–1985 .
Μετά από αυτή , ο σύλλογος προχώρησε σε συμφωνία για τη χορηγία της Parmalat και Otaysa πριν από τη μακροπρόθεσμη συμφωνία που υπεγράφη με την Teka το 1992 .
Το 2001 , έπαυσε η συμφωνία της Ρεάλ Μαδρίτης με την Teka και για μία περίοδο χρησιμοποιήθηκε το λογότυπο Realmadrid.com για την προώθηση της ιστοσελίδας του συλλόγου .
Στη συνέχεια , το 2002 , υπεγράφη συμφωνία με τη Siemens Mobile και το 2006 , το λογότυπο της BenQ Siemens εμφανίστηκε στη φανέλα του συλλόγου .
Χορηγός στη φανέλα της Ρεάλ Μαδρίτης από το 2007 έως το 2013 ήταν η bwin.com , έπειτα από τα οικονομικά προβλήματα της BenQ Siemens .
Αυτή τη στιγμή χορηγός στη φανέλα είναι η Fly Emirates .
Παρακάτω παρουσιάζονται ορισμένες ιστορικές εμφανίσεις του συλλόγου .
Πηγή : Το γήπεδο της Ρεάλ Μαδρίτης είναι το Σαντιάγο Μπερναμπέου , ένα από τα θρυλικότερα γήπεδα της Ευρώπης και μια από τις έδρες - φόβητρα .
Κατασκευάστηκε το 1947 , στο χώρο που βρισκόταν το τότε γήπεδο της Ρεάλ , το Στάδιο Σαμαρτίν .
Το όνομα Σαμαρτίν , το διατήρησε μέχρι το 1955 , οπότε στις 4 Ιανουαρίου του έτους αυτού πήρε τη σημερινή του ονομασία , προς τιμήν του προέδρου της ομάδας , Σαντιάγο Μπερναμπέου .
Σήμερα έχει χωρητικότητα 81.044 θέσεις , ενώ το 1953 η χωρητικότητά του έφτανε τις 120.000 .
Στη διάρκεια της ιστορίας του , ο σύλλογος απέκτησε διάφορα προσωνύμια .
Από τα πρώτα υπήρξαν το los merengues , που αναφέρεται στο γνωστό γλυκό μαρέγκα και το los blancos , ήτοι οι λευκοί .
Βάση και των δύο υπήρξε η θρυλική κατάλευκη φανέλα της ομάδας , ενώ και τα δύο χρησιμοποιούνται έως και τις μέρες μας .
Στη δεκαετία του 1970 έγινε δημοφιλές και το παρατσούκλι los vikingos δηλαδή οι Βίκινγκς , ενδεχομένως λόγω της απόκτησης την εποχή εκείνη αρκετών Βορειο-ευρωπαίων ποδοσφαιριστών .
Πιο πρόσφατα , οι εφημερίδες της απέδωσαν το χαρακτηρισμό los galácticos ( οι γαλαξιακοί ) , εξαιτίας της απόφασης της τότε διοίκησης της ομάδας να φέρει στη Μαδρίτη ορισμένους από τους μεγαλύτερους και ακριβότερους ποδοσφαιριστές της αγοράς .
Η Ρεάλ Μαδρίτης λειτουργεί ως εγγεγραμμένο αθλητικό σωματείο ( asociación deportiva ) .
Αυτό σημαίνει ότι η Ρεάλ Μαδρίτης ανήκει στα μέλη της , τα οποία εκλέγουν τον πρόεδρο του συλλόγου .
Ο πρόεδρος του συλλόγου δεν μπορεί να επενδύσει τα δικά του χρήματα στο σύλλογο , ενώ διαχειρίζεται μόνο τα κέρδη τα οποία προέρχονται κυρίως από πωλήσεις εμπορευμάτων , τηλεοπτικά δικαιώματα και πωλήσεις εισιτηρίων .
Σε αντίθεση με μια αθλητική ανώνυμη εταιρεία ( sociedad anónima deportiva ) , δεν είναι δυνατόν να αγοραστούν μετοχές του συλλόγου , αλλά μόνο η ιδιότητα του μέλους ( socio ) .
Τα μέλη της Ρεάλ Μαδρίτης , που ονομάζονται socios , σχηματίζουν ένα διοικητικό συμβούλιο ( junta directiva ) που είναι το ανώτατο όργανο του συλλόγου .
Από το 2010 ο σύλλογος έχει 60.000 socios .
Στο τέλος της περιόδου 2009–10 , το διοικητικό συμβούλιο του συλλόγου δήλωσε ότι η Ρεάλ Μαδρίτης είχε καθαρό χρέος 244 εκατομμυρίων ευρώ , 82 εκατομμύρια ευρώ χαμηλότερο από το προηγούμενο οικονομικό έτος .
Η Ρεάλ Μαδρίτης ανακοίνωσε ότι είχε καθαρό χρέος 170 εκατομμυρίων ευρώ , μετά την περίοδο 2010–11 .
Από το 2007–11 ο σύλλογος είχε καθαρό κέρδος 190 εκατομμύρια ευρώ .
Για την περίοδο 2010–11 , το μισθολογικό κόστος της ανήλθε σε 169 εκατομμύρια ευρώ , ποσό το ​​οποίο ήταν το δεύτερο υψηλότερο στην Ευρώπη πίσω από την Μπαρτσελόνα .
Ωστόσο οι μισθολογικές δαπάνες της σε αναλογία με τον κύκλο εργασιών ήταν οι καλύτερες στην Ευρώπη με 43 % , μπροστά από τη Μάντσεστερ Γιουνάιτεντ και την Άρσεναλ με 46 % και 50 % αντίστοιχα .
Το 2013 , το Forbes κατέταξε την ομάδα ως την πιο πολύτιμη αθλητική ομάδα στον κόσμο , αξίας 3,3 δις δολαρίων .