Οι Motörhead ξεκίνησαν την καριέρα τους το 1975 .
Μία από τις πρώτες αναφορές για το συγκρότημα ήταν στα τέλη εκείνης της χρονιάς , όταν ένας κριτικός τους χαρακτήρισε ως την χειρότερη μπάντα του κόσμου .
Ο Ίαν Κίλμιστερ ή Lemmy ( φωνητικά , μπάσο ) , αμέσως μετά την εκδίωξη του από το συγκρότημα των Hawkwind αποφάσισε να δημιουργήσει το δικό του συγκρότημα με την ονομασία Bastards .
Προσέλαβε τον πρώην κιθαρίστα των Pink Fairies , Λάρι Γουόλις και τον ντράμερ Λούκας Φοξ και αφού ο μάνατζερ του τον έπεισε να αλλάξει την ονομασία του συγκροτήματος σε Motörhead , ξεκίνησε κάποιες ηχογραφήσεις στα Rockfield Studios στη Βόρεια Ουαλία .
Οι ηχογραφήσεις αυτές κυκλοφόρησαν τρία χρόνια αργότερα και αφού το συγκρότημα είχε γίνει διάσημο , με την ονομασία On Parole .
Κατά τη διάρκεια των ηχογραφήσεων , ο Φοξ απολύθηκε και στη θέση του ήρθε στο συγκρότημα ο Φιλ Philty Animal Τέιλορ .
Επίσης , ο Λάρι Γουόλις παραιτήθηκε όταν τον Φεβρουάριο του 1976 , ο Lemmy προσέλαβε τον Fast Έντι Κλαρκ για να συμπληρώσει το σχήμα . Έτσι οι Motörhead συνέχισαν και έγιναν διάσημοι με την τριάδα Lemmy / Κλαρκ / Τέιλορ .
Το Δεκέμβριο του 1976 ηχογράφησαν το σινγκλ Leaving Here αλλά λόγω συμβολαίων με την United Artists , η Stiff Records δε μπόρεσε να το κυκλοφορήσει .
Στις αρχές του 1977 , ο Τέιλορ και ο Κλάρκ ήθελαν να αποχωρήσουν από το συγκρότημα και αποφάσισαν να δώσουν μία αποχαιρετιστήρια συναυλία στο κλαμπ Marquee του Λονδίνου , εμφάνιση η οποία τελικά τους έδωσε δύο ημέρες στα Olympic Studios .
Οι Motörhead ηχογράφησαν δεκατρία τραγούδια σε δύο ημέρες και η Chiswick Records κυκλοφόρησε το σινγκλ Motörhead , τον Ιούνιο του 1977 , με τον ομώνυμο δίσκο να ακολουθεί τον Αύγουστο , ανεβαίνοντας στο # 43 των βρετανικών τσαρτ .
Το καλοκαίρι του 1978 , οι Motörhead υπέγραψαν συμβόλαιο συνεργασίας με την Bronze Records ηχογραφώντας το σινγκλ Louie Louie , το οποίο έγινε και το πρώτο κομμάτι του συγκροτήματος που κατάφερε να μπει στα τσαρτ των σινγκλ , όπου έφθασε στο # 68 .
Στις 25 Οκτωβρίου του 1978 , εμφανίστηκαν για πρώτη φορά στην τηλεοπτική εκπομπή Top of the Pops , ανεβάζοντας ακόμη περισσότερο τη δημοτικότητα τους .
Στα τέλη Μαρτίου του 1979 , κυκλοφόρησαν το δίσκο Overkill , το οποίο συνοδεύτηκε από τα επιτυχημένα σινγκλ Overkill και No Class .
Το άλμπουμ ανέβηκε στο # 24 στη Μεγάλη Βρετανία και το συγκρότημα περιόδευσε στην πατρίδα του , ενώ το καλοκαίρι εκείνης της χρονιάς δούλεψε πάνω στον επόμενο του δίσκο , ο οποίος κυκλοφόρησε στις 27 Οκτωβρίου με την ονομασία Bomber .
Ο δίσκος ανέβηκε στο # 12 , ωθούμενος από την επιτυχία του ομώνυμου σινγκλ το οποίο ανέβηκε στο Top-40 .
Το συγκρότημα περιόδευσε στην Ευρώπη μαζί με τους Saxon και το Δεκέμβριο του 1979 , η εταιρεία τους κυκλοφόρησε τις παλιότερες ανέκδοτες ηχογραφήσεις τους , με τον τίτλο On Parole .
Το Μάιο του 1980 , οι Motörhead κυκλοφόρησαν το ΕΡ σινγκλ The Golden Years , σπάζοντας για πρώτη φορά το Top-10 , αφού έφθασαν στο # 8 της Μεγάλης Βρετανίας .
Ακολούθησε το Top-20 σινγκλ του τραγουδιού Ace of Spades τον Οκτώβριο της ίδιας χρονιάς , συνοδεύοντας το ομώνυμο άλμπουμ , το οποίο ανέβηκε στο # 4 και έγινε χρυσό .
Η βρετανική περιοδεία για την προώθηση του δίσκου ονομάστηκε Ace Up Your Sleeve Tour και το συγκρότημα συνοδευόταν από τις Girlschool και τους Vardis .
Το Νοέμβριο του 1980 , κυκλοφόρησε το ΕΡ Beer Drinkers and Hell Raisers ανεβαίνοντας στο # 43 των βρετανικών τσαρτ , αλλά ακόμη πιο επιτυχημένο ήταν το ΕΡ St.
Valentine 's Day Massacre , το οποίο κυκλοφόρησαν το Φεβρουάριο του 1981 σε συνεργασία με τις Girlschool και έφθασε στο # 5 .
Το καλοκαίρι εκείνης της χρονιάς , οι Motörhead κυκλοφόρησαν το μοναδικό # 1 άλμπουμ τους , το ζωντανά ηχογραφημένο No Sleep 'til Hammersmith , το οποίο συνοδευόταν από το Top-10 σινγκλ Motörhead ( Live ) .
Από τον Απρίλιο μέχρι τον Ιούλιο του 1981 , το συγκρότημα περιόδευσε στις Ηνωμένες Πολιτείες ανοίγοντας συναυλίες του προσωπικού σχήματος του Όζι Όσμπορν .
Στις αρχές της επόμενης χρονιάς ηχογράφησαν το πέμπτο τους άλμπουμ , το οποίο κυκλοφόρησε τον Απρίλιο με τίτλο Iron Fist , φθάνοντας στο # 6 , ενώ το ομώνυμο σινγκλ ανέβηκε στο Top-30 .
Την άνοιξη του 1982 , οι Motörhead περιόδευσαν στη Μεγάλη Βρετανία και τις Ηνωμένες Πολιτείες για τελευταία φορά με τον Κλαρκ στη σύνθεση τους .
Αντικαταστάτης του ήταν ο Μπράιαν Ρόμπερτσον , πρώην κιθαρίστας των Thin Lizzy . με τον οποίο κυκλοφόρησαν το Another Perfect Day ( # 20 ) , συνοδευόμενο από τα σινγκλ Shine και I Got Mine .
Από το καλοκαίρι μέχρι το φθινόπωρο του 1983 , περιόδευσαν στην Ιαπωνία , την Αμερική και την Ευρώπη , αλλά η συνήθεια του Ρόμπερτσον να φοράει παπούτσια μπαλέτου στις ζωντανές εμφανίσεις του συγκροτήματος και η μελωδική αλλαγή του ήχου που προσέδωσε στο συγκρότημα ανάγκασε τους υπόλοιπους να ψάξουν για νέο κιθαρίστα .
Τελικά , βρήκαν δύο : τον Φιλ Κάμπελ των Persian Risk και τον Würzel των Army .
Το Φεβρουάριο του 1984 , ο Τέιλορ παραιτήθηκε και αντικαταστάθηκε από τον πρώην ντράμερ των Saxon , Πητ Γκιλ .
Πρώτη ηχογράφηση για το ανανεωμένο συγκρότημα , ήταν τέσσερα καινούρια κομμάτια για τη συλλογή No Remorse η οποία ανέβηκε στο # 14 .
Μεταξύ αυτών και ένα από τα γνωστότερα κομμάτια τους , το Killed by Death , το οποίο κυκλοφόρησε και σαν σινγκλ φθάνοντας στο # 51 , ενώ συνοδευόταν και από βίντεο κλιπ το οποίο έλαβε μεγάλο αριθμό μεταδόσεων από το τηλεοπτικό δίκτυο MTV .
Από τα μέσα Νοεμβρίου μέχρι τα μέσα Δεκεμβρίου του 1984 περιόδευσαν στις Ηνωμένες Πολιτείες , ενώ στις 28 και 29 Ιουνίου 1985 έπαιξαν δύο συναυλίες στο Hammersmith Odeon του Λονδίνου , για να γιορτάσουν τα δέκα χρόνια ύπαρξης του συγκροτήματος .
Το 1986 , το μάνατζμεντ του συγκροτήματος δημιούργησε την GWR Records αφού κέρδισε δικαστική διαμάχη με την προηγούμενη τους εταιρεία , Bronze Records και οι Motörhead κυκλοφόρησαν το Orgasmatron ( # 21 ) , με τον Lemmy να φτάνει στο απόγειο της στιχουργικής και φωνητικής δημιουργικότητας του , στο ομότιτλο κομμάτι , ενώ το σινγκλ Deaf Forever ανέβηκε στο # 67 της Μεγάλης Βρετανίας .
Στις 16 Αυγούστου 1986 , εμφανίστηκαν στο φεστιβάλ Monsters of Rock μαζί με τον Ozzy Osbourne , τους Scorpions , τους Def Leppard , κ.α . και τον Οκτώβριο περιόδευσαν για άλλη μια φορά στις Ηνωμένες Πολιτείες .
Το 1987 , ο Lemmy συμμετείχε στην κωμική ταινία Eat the Rich και το συγκρότημα ηχογράφησε το ομώνυμο κομμάτι με τον Φιλ Τέιλορ στη σύνθεση τους , ο οποίος επέστρεψε στη θέση του αποχωρήσαντα Πητ Γκιλ .
Στις 5 Σεπτεμβρίου εκείνης της χρονιάς κυκλοφόρησε ο δίσκος Rock ' n ' Roll , χωρίς να καταφέρει να μπει στο βρετανικό Top-30 για πρώτη φορά μετά από δέκα χρόνια .
Στις 2 Ιουλίου του 1988 , οι Motörhead εμφανίστηκαν στο φεστιβάλ Giants of Rock της Φινλανδίας , εμφάνιση η οποία ηχογραφήθηκε και κυκλοφόρησε τον Οκτώβριο εκείνης της χρονιάς με τον τίτλο No Sleep at All .
Ακολούθησε η περιοδεία για την προώθηση του άλμπουμ , αλλά το συγκρότημα βρέθηκε και πάλι στα δικαστήρια , αυτή τη φορά με αντίπαλο την GWR .
Στα τέλη του 1990 , το συγκρότημα υπέγραψε συμβόλαιο με την Epic Records και ηχογράφησε το επόμενο του άλμπουμ στο Λος Άντζελες .
Ο δίσκος κυκλοφόρησε τον Ιανουάριο του 1991 με τίτλο 1916 και συνοδευόταν από το σινγκλ The One to Sing the Blues .
Το άλμπουμ έφθασε στο # 24 στην πατρίδα του συγκροτήματος , ενώ το σινγκλ ήταν το πρώτο που μπήκε στο Top-50 , από το 1983 .
Ακολούθησε η ευρωπαϊκή περιοδεία Lights Out Over Europe , ενώ το καλοκαίρι οι Motörhead έπαιξαν στην Ιαπωνία , την Αυστραλία και τη Νέα Ζηλανδία για να ακολουθήσει μία μεγάλη περιοδεία στις Ηνωμένες Πολιτείες μαζί με τους Judas Priest και τον Alice Cooper .
Το 1992 , ο Τέιλορ απολύθηκε , αφού πρώτα είχε παίξει στο τραγούδι I Ai n't No Nice Guy από το επερχόμενο άλμπουμ του συγκροτήματος , March or Die , στο οποίο συμμετείχαν ως γκεστ ο Όζι Όσμπορν και ο κιθαρίστας των Guns N ' Roses , Slash .
Τα τύμπανα για το συγκεκριμένο δίσκο ανέλαβε ο Τόμι Όλντριτζ , πρώην ντράμερ του προσωπικού σχήματος του Όσμπορν , ενώ στο κομμάτι Hellraiser έπαιξε ο Μίκι Ντι , ο οποίος πήρε και τη θέση του ντράμερ από εκεί και έπειτα .
Οι Motörhead περιόδευσαν στις Ηνωμένες Πολιτείες και στις 27 Σεπτεμβρίου 1992 εμφανίστηκαν στο Coliseum του Λος Άντζελες μαζί με τους Metallica και τους Guns N ' Roses .
Στη συνέχεια η περιοδεία μεταφέρθηκε στη Λατινική Αμερική ενώ το Δεκέμβριο εμφανίστηκαν στην Ευρώπη μαζί με τους Saxon για την περιοδεία Bomber and Eagles .
Το Νοέμβριο του 1993 κυκλοφόρησαν το άλμπουμ Bastards μαζί με το σινγκλ Do n't Let Daddy Kiss Me , ενώ το Νοέμβριο του 1994 ακολούθησε το σινγκλ Born to Raise Hell που συμπεριλαμβάνονταν στο σάουντρακ της ταινίας Airheads , ανεβαίνοντας στο # 47 στη Μεγάλη Βρετανία .
Στις αρχές του 1994 , οι Motörhead περιόδευσαν στις Ηνωμένες Πολιτείες με τους Black Sabbath και τους Morbid Angel , ενώ στις 14 Μαΐου εμφανίστηκαν στο Μπουένος Άιρες της Αργεντινής μαζί με τους Ramones , μπροστά σε πάνω από 50.000 θεατές .
Το καλοκαίρι του 1995 , μετέβησαν στα Cherokee Studios του Λος Άντζελες , όπου ηχογράφησαν το επόμενο τους άλμπουμ , με τίτλο Sacrifice , με τον Wurzel να αποχωρεί μετά τις ηχογραφήσεις .
Οι Motörhead αποφάσισαν να συνεχίσουν ως τριμελές σχήμα , με τον Lemmy στο μπάσο και τα φωνητικά , τον Κάμπελ στην κιθάρα και τον Μίκι Ντι στα τύμπανα .
Στα τέλη του 1995 , ο Lemmy γιόρτασε τα πεντηκοστά του γενέθλια με μία εμφάνιση στο Whiskey A Go-Go του Λος Άντζελες , με τη συμμετοχή των Metallica , οι οποίοι έπαιξαν διασκευές σε τραγούδια των Motörhead και έφεραν το όνομα The Lemmys .
Τον Οκτώβριο του 1996 , κυκλοφόρησε το Overnight Sensation , το δεύτερο άλμπουμ των Motörhead μέσω της δισκογραφικής εταιρείας CMC , ενώ συνέχισαν το 1997 με ζωντανές εμφανίσεις σε εντατικό βαθμό παίζοντας στην Ευρώπη μέχρι το Μάρτιο , στη συνέχεια στην Ιαπωνία το Μάιο για να ακολουθήσει αμερικανική περιοδεία μαζί με τους W.A.S.P . και μία ακόμη ευρωπαϊκή περιοδεία το φθινόπωρο .
Στις αρχές του Μαρτίου του 1998 , κυκλοφόρησαν 14ο άλμπουμ τους με τίτλο Snake Bite Love , κατά την περιοδεία του οποίου ηχογραφήθηκε ο δίσκος Everything Louder Than Everyone Else .
Το συγκρότημα εμφανίστηκε στην περιοδεία Ozzfest το καλοκαίρι εκείνης της χρονιάς για να συνεχίσει με την βρετανική περιοδεία No Speak With Forked Tongue .
Το Μάιο του 2000 ακολούθησε ο δίσκος We Are Motörhead , το πρώτο άλμπουμ του συγκροτήματος που μπήκε στο βρετανικό Top-100 από το 1992 , συνοδευόμενο από το σινγκλ God Save the Queen , διασκευή στο διάσημο κομμάτι των Sex Pistols .
Στα τέλη Αυγούστου του 2000 , κυκλοφόρησε το διπλό The Best of Motörhead ανεβαίνοντας στο # 52 στη Μεγάλη Βρετανία με το συγκρότημα να γιορτάζει τα 25 του χρόνια με μία εμφάνιση στο Brixton Academy του Λονδίνου με γκεστ συμμετοχές των Έντι Fast Κλαρκ , Μπράιαν Μέι , Ντόρο Πες , Γουίτφιλντ Κρέιν , κ.α .
Η συγκεκριμένη εμφάνιση ηχογραφήθηκε και κυκλοφόρησε το Δεκέμβριο του 2003 με τίτλο Live at Brixton Academy .
Στη συνέχεια περιόδευσαν στην Ευρώπη και την άνοιξη του 2001 ηχογράφησαν το τραγούδι The Game για τον παλαιστή Triple H , με την περιοδεία να ολοκληρώνεται μετά το καλοκαίρι εκείνης της χρονιάς .
Στις 9 Απριλίου του 2002 κυκλοφόρησε το άλμπουμ Hammered μέσω της Sanctuary Records με το συγκρότημα να περιοδεύει σε Αμερική και Ευρώπη , ενώ τον Οκτώβριο εκείνης της χρονιάς έπαιξαν πέντε συναυλίες στη Μεγάλη Βρετανία μαζί με τους Anthrax , με την τελευταία από αυτές τις εμφανίσεις , στο στάδιο Γουέμπλεϊ του Λονδίνου να περιλαμβάνει και το προηγούμενο συγκρότημα του Lemmy , τους Hawkwind .
Η περιοδεία συνεχίστηκε το φθινόπωρο του 2002 στην Ευρώπη και μεταφέρθηκε το 2003 στις Ηνωμένες Πολιτείες , όπου εμφανιζόταν μαζί με τους Iron Maiden και τους Dio , τον Αύγουστο εκείνης της χρονιάς .
Στις αρχές Οκτωβρίου , κυκλοφόρησε σε μορφή πενταπλού CD η συλλογή Stone Deaf Forever ! καλύπτοντας όλη την καριέρα του συγκροτήματος μέχρι τότε .
Ακολούθησε ο δίσκος Inferno , τον Ιούνιο του 2004 με τους Motörhead να περιοδεύουν στη Μεγάλη Βρετανία μαζί με τους Sepultura .
Την επόμενη χρονιά , κέρδισαν βραβείο Grammy για τη διασκευή τους στο τραγούδι Whiplash των Metallica και περιόδευσαν στις Ηνωμένες Πολιτείες από το Μάρτιο μέχρι το Μάιο του 2005 , πριν μεταβούν στην Ευρώπη για να γιορτάσουν τα τριάντα χρόνια ύπαρξης του συγκροτήματος με μία δίμηνη περιοδεία .
Στο τέλος της χρονιάς μετέβησαν στην Αυστραλία και τη Νέα Ζηλανδία όπου πραγματοποίησαν άλλη μία περιοδεία , μαζί με τους Motley Crue .
Το καλοκαίρι του 2006 κυκλοφόρησαν το άλμπουμ Kiss of Death ανεβαίνοντας στο βρετανικό Top-50 για πρώτη φορά από το 1991 , για να ακολουθήσει περιοδεία στη Μεγάλη Βρετανία και την Ευρώπη .
Την άνοιξη του 2008 , οι Motörhead ηχογράφησαν στο Λος Άντζελες το δίσκο Motörizer ανεβαίνοντας στο # 32 της Μεγάλης Βρετανίας και το Top-10 αρκετών ευρωπαϊκών τσαρτ , αλλά αυτό που έκανε μεγαλύτερη εντύπωση ήταν η είσοδος του συγκροτήματος στο Billboard Hot-100 των Ηνωμένων Πολιτειών για πρώτη φορά μετά από 33 χρόνια καριέρας .
Τον Ιούνιο εκείνης της χρονιάς εμφανίστηκαν στο φεστιβάλ Download μαζί με τους KISS και τους Judas Priest , ενώ τον Αύγουστο συμμετείχαν στην περιοδεία Metal Masters μαζί με τους Judas Priest , τους Heaven and Hell και τους Testament .
Ο εικοστός στούντιο δίσκος του συγκροτήματος κυκλοφόρησε το Δεκέμβριο του 2010 με τον τίτλο The Wörld is Yours , ανεβαίνοντας για δεύτερη συνεχόμενη φορά στις πρώτες εκατό θέσεις του Billboard και για τρίτη συνεχόμενη φορά στις πρώτες πενήντα θέσεις στη Μεγάλη Βρετανία .
Το Νοέμβριο εκείνης της χρονιάς οι Motörhead γιόρτασαν τα 35 τους χρόνια με μία περιοδεία στη Βρετανία , για να ακολουθήσει η Ευρώπη το Δεκέμβριο , η Βόρεια Αμερική από τον Ιανουάριο μέχρι το Μάρτιο του 2011 , τέσσερις εμφανίσεις στην Αυστραλία από τις 26 Μαρτίου μέχρι την 1 Απριλίου και η Λατινική Αμερική το υπόλοιπο του Απριλίου .
Το Νοέμβριο του 2011 κυκλοφόρησαν σε μορφή CD και DVD το ζωντανά ηχογραφημένο άλμπουμ The Wörld Is Ours - Vol 1 - Everywhere Further Than Everyplace Else , για να ακολουθήσει ένα χρόνο αργότερα το δεύτερο μέρος με τίτλο The World Is Ours - Vol . 2 : Anyplace Crazy As Anywhere Else .
Το Φεβρουάριο του 2012 συμμετείχαν στην περιοδεία Gigantour μαζί με τους Megadeth , Volbeat και Lacuna Coil , ενώ το καλοκαίρι εκείνης της χρονιάς περιόδευσαν για άλλη μια φορά στις Ηνωμένες Πολιτείες ως μέρος του φεστιβάλ Mayhem , μαζί με τους Slipknot , τους Slayer , κ.ά ..
Στα τέλη Φεβρουαρίου του 2013 , ανακοινώθηκε ότι οι Motörhead ξεκίνησαν ηχογραφήσεις για τον επόμενο στούντιο δίσκο τους .
Στα μέσα Ιουνίου δημοσιεύθηκε ότι ο τίτλος του άλμπουμ θα ήταν Aftershock με επίσημη ημερομηνία κυκλοφορίας στις 21 Οκτωβρίου 2013 .
Ο δίσκος σκαρφάλωσε στο # 22 του Billboard των Ηνωμένων Πολιτειών , την υψηλότερη θέση στην μέχρι τότε δισκογραφία του συγκροτήματος .
Παρ ' όλα αυτά , η προγραμματισμένη περιοδεία των Motörhead με τους Saxon αναβλήθηκε , λόγω προβλημάτων υγείας του Lemmy .
Μετά την καλοκαιρινή περιοδεία του 2014 , το συγκρότημα πραγματοποίησε την κρουαζιέρα Motörboat από τις 22 μέχρι τις 26 Σεπτεμβρίου μαζί με τους Megadeth και τους Anthrax .
Ο 22ος δίσκος του συγκροτήματος ανακοινώθηκε ότι θα κυκλοφορήσει στις 28 Αυγούστου 2015 και θα φέρει τον τίτλο Bad Magic .
Στην πρώτη εβδομάδα κυκλοφορίας του , το Bad Magic σκαρφάλωσε στο # 10 των βρετανικών τσαρτ , όντας το πρώτο Top-10 του συγκροτήματος μετά το Iron Fist του 1982 .
Επίσης , ανέβηκε στην κορυφή των τσαρτ της Γερμανίας , της Αυστρίας και της Φινλανδίας , όπως και το Top-40 στο αμερικάνικο Billboard .
Ενώ το συγκρότημα βρισκόταν σε περιοδεία , γνωστοποιήθηκε ο θάνατος του πρώην ντράμερ τους Φιλ Τέιλορ , στις 11 Νοεμβρίου 2015 .
Παράλληλα , συχνές ήταν οι ακυρώσεις ζωντανών τους εμφανίσεων λόγω προβλημάτων υγείας του Lemmy , αν και το συγκρότημα ξεκίνησε την ετήσια περιοδεία Motörboat , η οποία διήρκεσε από τις 28 Σεπτεμβρίου μέχρι τις 2 Οκτωβρίου 2015 και έπαιζαν μαζί με τους Slayer , Anthrax , Exodus , Suicidal Tendencies και Corrosion of Conformity .
O Lemmy απεβίωσε στις 28 Δεκεμβρίου του 2015 στις 16:00 στο σπίτι του στο Λος Άντζελες , από καρκίνο , από τον οποίο έμαθε ότι πάσχει δύο ημέρες πριν τον θάνατό του . Ήταν 70 χρονών .
Οι Motörhead ανακοίνωσαν τον θάνατο του λίγο αργότερα στην προσωπική τους σελίδα στο Facebook , ενώ παράλληλα έγινε γνωστό από τον Μίκι Ντι ότι το συγκρότημα δεν θα συνεχίσει .