Ο Μίλος Τεόντοσιτς (σερβικά: Милош Теодосић, Βάλιεβο, Γιουγκοσλαβία, 19 Μαρτίου 1987) είναι Σέρβος διεθνής καλαθοσφαιριστής, ο οποίος αγωνίζεται στη θέση του Πλέι μέικερ με τη φανέλα της ιταλικής Βίρτους Μπολόνια.
Θεωρείται ένας από τους καλύτερους εν ενεργεία Ευρωπαίους καλαθοσφαιριστές , με πληθώρα ατομικών διακρίσεων και συλλογικών τίτλων και με παρουσία στην Ευρωλίγκα ( την οποία κατέκτησε μια φορά ως παίκτης της ΤΣΣΚΑ Μόσχας ) , το NBA , αλλά και σε διεθνείς διοργανώσεις με την εθνική ομάδα της Σερβίας .
Γεννήθηκε το 1987 στο Βάλιεβο της Γιουγκοσλαβίας ( πόλη εντός των ορίων της σημερινής Σερβίας ) , όπου πέρασε τα παιδικά του χρόνια και είναι γιος των Μίοντραγκ ( απεβίωσε το 2020 ) και Ζοράνα Τεόντοσιτς .
Ξεκίνησε την ενασχόλησή του με το μπάσκετ από την ηλικία των 6 ετών , αποτελώντας μέλος των τοπικών ομάδων KK Student και Μέταλατς , ενώ στα 13 του μετακόμισε στο Βελιγράδι για να ενταχθεί στα τμήματα υποδομής της Ζέλεζνικ ( γνωστής και ως KK FMP Βελιγραδίου ) .
Τη σεζόν 2004/05 προωθήθηκε στην επαγγελματική ομάδα της Ζέλεζνικ .
Το επόμενο έτος αγωνίστηκε με τη μορφή δανεισμού στη Μπόρατς Τσάτσακ και στη συνέχεια επανήλθε στη Ζέλεζνικ , με την οποία έφτασε μέχρι τα ημιτελικά του ULEB Cup της περιόδου 2006/07 , μετρώντας 16 συμμετοχές με μέσους όρους 19 λεπτών , 7,8 πόντων και 2,9 ασίστ ανά παιχνίδι .
Ως μέλος της Ζέλεζνικ , ο Τεόντοσιτς κατέκτησε δύο κύπελλα Σερβίας ( τις σεζόν 2005 και 2007 ) .
Οι εμφανίσεις του Τεόντοσιτς με τις μικρές εθνικές ομάδες της Σερβίας προκάλεσαν το ενδιαφέρον διαφόρων συλλόγων και στις 12 Σεπτεμβρίου του 2007 υπέγραψε πενταετές συμβόλαιο με την ομάδα του Ολυμπιακού Πειραιώς , ο οποίος κατέβαλε στη Ζέλεζνικ το ποσό της ρήτρας του παίκτη που ανερχόταν σε 1,2 εκατομμύρια ευρώ .
Ο Τεόντοσιτς αγωνίστηκε με τη φανέλα του Ολυμπιακού για τέσσερα χρόνια .
Κατά τις δύο πρώτες σεζόν ο Σέρβος γκαρντ είχε κυρίως συμπληρωματικό ρόλο στο ρόστερ του συλλόγου , καθώς αν και στην αρχή πήρε ευκαιρίες από τον Πίνι Γκέρσον , στη συνέχεια ο χρόνος του περιορίστηκε σημαντικά κατά το πρώτο διάστημα της παρουσίας του Παναγιώτη Γιαννάκη , ενώ και η απόδοση του κατά την σεζόν 2008/09 χαρακτηρίστηκε ως ασταθής .
Την πρώτη του διετία στον Ολυμπιακό , είχε στα πλαίσια της Ευρωλίγκας 5,2 και 3,3 πόντους ανά αγώνα .
Στο Final Four του 2009 στο Βερολίνο είχε μικρή συμμετοχή στον ημιτελικό κόντρα στον Παναθηναϊκό αγωνιζόμενος γύρω στα τρία λεπτά , ενώ ήταν βασικός στον μικρό τελικό κόντρα στην Μπαρτσελόνα , μετρώντας πέντε πόντους .
Μετά την ολοκλήρωση των αγωνιστικών υποχρεώσεων υπήρχαν σκέψεις παραχώρησής του με τη μορφή δανεισμού σε άλλη ομάδα του Ελληνικού Πρωταθλήματος , ωστόσο οι εμφανίσεις του με την Εθνική Σερβίας στο Ευρωμπάσκετ της Πολωνίας , οδήγησαν στην οριστική παραμονή του στους Πειραιώτες .
Το 2010 ο Τεόντοσιτς σημείωσε 22 πόντους και αναδείχτηκε MVP του τελικού του κυπέλλου Ελλάδος , όπου οι ερυθρόλευκοι επικράτησαν του Παναθηναϊκού με 68-64 , κατακτώντας τον πρώτο τους τίτλο μετά από οκτώ χρόνια .
Την ίδια σεζόν ανακηρύχθηκε MVP της Ευρωλίγκας και μέλος της καλύτερης πεντάδας της διοργάνωσης .
Παράλληλα έφτασε με τον Ολυμπιακό στον τελικό του Final Four , όπου η ελληνική ομάδα ηττήθηκε από την Μπαρτσελόνα με 86-68 .
Την αγωνιστική περίοδο 2010/11 , ο Τεόντοσιτς αντιμετώπισε πρόβλημα τραυματισμού στη μέση , ενώ δεν κατάφερε να ταιριάξει εντός αγωνιστικού χώρου με τον νεοαποκτηθέντα Βασίλη Σπανούλη με αποτέλεσμα , παρά την καθοριστική του συμβολή στη δεύτερη συνεχόμενη κατάκτηση του κυπέλλου Ελλάδας ( έχοντας 18 πόντους στον νικηφόρο τελικό κόντρα στον Παναθηναϊκό ) , να έχει μειωμένη απόδοση σε σχέση με τα προηγούμενα χρόνια .
Επιπλέον η νέα απώλεια του πρωταθλήματος στους τελικούς με τον Παναθηναϊκό και ο αποκλεισμός από τη Μοντεπάσκι Σιένα στην προημιτελική φάση της Ευρωλίγκας παρά το πλεονέκτημα έδρας σε αμφότερες τις διοργανώσεις , συνέβαλαν στο να ολοκληρωθεί η σεζόν με αρνητικό πρόσημο .
Στο πλαίσιο του ελληνικού πρωταθλήματος , ο Τεόντοσιτς είχε μέσους όρους 21:44 λεπτών , 9,62 πόντων και 4,66 ασίστ σε 29 συμμετοχές ( κανονική διάρκεια και πλέι οφ ) .
Το καλοκαίρι του 2011 ο Τεόντοσιτς μετακόμισε στη Ρωσία για την ΤΣΣΚΑ Μόσχας , η οποία κατέβαλε στον ελληνικό σύλλογο 1,3 εκατομμύρια ευρώ , ποσό που αντιστοιχούσε στη ρήτρα που είχαν ορίσει οι ερυθρόλευκοι στο συμβόλαιο του παίκτη .
Την πρώτη του σεζόν στην ΤΣΣΚΑ , συνυπάρχοντας με συμπαίκτες όπως οι Αντρέι Κιριλένκο , Ραμούνας Σισκάουσκας , Νέναντ Κρστιτς , Βίκτορ Κριάπα κ.ά . αναδείχτηκε μέλος της δεύτερης καλύτερης πεντάδας της Ευρωλίγκας μοιράζοντας σε αρκετές αναμετρήσεις διψήφιο αριθμό ασίστ και σκοράροντας 10,4 πόντους ανά αγώνα .
Στη συνέχεια έφτασε μέχρι τον τελικό του Final Four που διεξήχθη στην Κωνσταντινούπολη , ξεπερνώντας στον ημιτελικό το εμπόδιο του απερχόμενου πρωταθλητή Ευρώπης Παναθηναϊκού .
Στον μεγάλο τελικό , ο Τεόντοσιτς αντιμετώπισε την πρώην ομάδα του , τον Ολυμπιακό , ο οποίος εν τέλει επικράτησε της ΤΣΣΚΑ με 62-61 , ανατρέποντας μια διαφορά 19 πόντων .
Από την πλευρά του , ο Σέρβος γκαρντ σημείωσε ένα εξαιρετικό πρώτο ημίχρονο ( όπου είχε και τρία συνεχόμενα εύστοχα τρίποντα ) , ωστόσο στο β΄ μέρος είχε αισθητά χειρότερη απόδοση πραγματοποιώντας αρκετές λανθασμένες επιλογές .
Η σεζόν ολοκληρώθηκε για τον Τεόντοσιτς με την κατάκτηση του ρωσικού πρωταθλήματος και της VTB Λίγκας , καθώς η ΤΣΣΚΑ επικράτησε των Ούνικς Καζάν και ΜΚ Χίμκι αντίστοιχα ( με μέσους όρους 8,6 πόντων και 4,4 ασίστ στο πρωτάθλημα και περίπου 8 πόντων και 5 ασίστ στη VTB Λίγκα . ) Κατά την αγωνιστική περίοδο 2012/13 ο Τεόντοσιτς κατέκτησε εκ νέου τα πρωταθλήματα της Ρωσίας και της VTB Λίγκας , ωστόσο σε επίπεδο Ευρωλίγκας η ΤΣΣΚΑ δεν κατάφερε για ακόμη μια φορά να πετύχει την υπέρβαση , καθώς περιορίστηκε στην τρίτη θέση , χάνοντας στον ημιτελικό από τον - μετέπειτα τροπαιούχο - Ολυμπιακό με 69-52 , με τον Σέρβο γκαρντ να έχει κακή απόδοση πετυχαίνοντας 5 πόντους ( με 2/4 βολές , 0/4 δίποντα και 1/5 τρίποντα ) τους οποίους πλαισίωσε με μια ασίστ , 3 ριμπάουντ και 2 κοψίματα .
Το 2014 ο Τεόντοσιτς αναδείχθηκε MVP των πλέι οφ της VTB Λίγκας , έχοντας καθοριστική συμβολή στην κατάκτηση του πρωταθλήματος .
Ωστόσο η νέα αποτυχία της ρωσικής ομάδας στην Ευρωλίγκα ( αποκλεισμός από τη Μακάμπι Τελ Αβίβ στον ημιτελικό του Final Four ) οδήγησε τη διοίκηση του συλλόγου σε σκέψεις για μη ανανέωση της συνεργασίας των δύο πλευρών.Τελικά τον Ιούνιο του 2014 ανανέωσε το συμβόλαιο του με την ΤΣΣΚΑ Μόσχας για άλλα τρία χρόνια .
Ακολούθησε τη σεζόν 2014/15 η ανάδειξή του στην κορυφαία πεντάδα της Ευρωλίγκας για δεύτερη φορά στην καριέρα του , καθώς πραγματοποίησε εξαιρετικές παρουσίες κάνοντας ατομικά ρεκόρ στους τομείς του σκοραρίσματος , των ασίστ , αλλά και των ριμπάουντ .
Κατόπιν συμμετείχε στο Final Four της Μαδρίτης , όπου στον ημιτελικό η ΤΣΣΚΑ ηττήθηκε για ακόμη μια φορά από τον Ολυμπιακό ( 68-70 ) , με τον Τεόντοσιτς να έχει 8 πόντους με 2/9 σουτ , 5 ασίστ και 6 λάθη .
Το 2016 ο Τεόντοσιτς κατέκτησε ένα ακόμη πρωτάθλημα της VTB Λίγκας και επιπλέον αναδείχτηκε MVP της σειράς των πλέι οφ .
Στην Ευρωλίγκα πραγματοποίησε πολύ καλές εμφανίσεις , ανακηρύχθηκε για τρίτη φορά στην καριέρα του μέλος της καλύτερης πεντάδας της διοργάνωσης και έφτασε σε ένα ακόμη Final Four .
Στον ημιτελικό σημείωσε 8 πόντους και 6 ασίστ στην επικράτηση επί της Λοκομοτίβ Κουμπάν ( 88-81 ) .
Σημαντική ήταν η συνεισφορά του στον μεγάλο τελικό ενάντια στην τουρκική Φενέρμπαχτσε , όπου η ΤΣΣΚΑ νίκησε στην παράταση με 101-96 .
Ο Τεόντοσιτς είχε καθοριστική συμβολή στην επικράτηση της ρωσικής ομάδας έχοντας 19 πόντους , 7 ασίστ , 5 ριμπάουντ , 2 κλεψίματα και 2 λάθη σε σχεδόν 35 λεπτά συμμετοχής .
Η παρουσία του στην ΤΣΣΚΑ ολοκληρώθηκε το 2017 με την κατάκτηση ενός ακόμη πρωταθλήματος και με τη συμμετοχή σε άλλο ένα Final Four της Ευρωλίγκας , όπου η ομάδα του αντιμετώπισε τον Ολυμπιακό , από τον οποίο αποκλείστηκε εκ νέου στον ημιτελικό .
Με τους Μοσχοβίτες , ο Τεόντοσιτς πανηγύρισε συνολικά 6 συνεχόμενες κατακτήσεις της VTB Λίγκα ( από το 2012 μέχρι το 2017 ) , δύο πρωταθλήματα Ρωσίας ( 2012 και 2013 ) , καθώς και την Ευρωλίγκα της σεζόν 2015/16 .
Επιπλέον , τιμήθηκε για τη συνολική του παρουσία στη VTB Λίγκα με τη συμπερίληψή του το 2019 στο Hall Of Fame της διοργάνωσης , από κοινού με άλλους καλαθοσφαιριστές όπως οι Κιριλένκο , Κριάπα και Λάνγκφορντ , Στις 13 Αυγούστου 2020 , ανακοινώθηκε από την Ευρωλίγκα ότι αποτελεί μέλος της κορυφαίας δεκάδας ( ομάδας ) της ΤΣΣΚΑ Μόσχας στη δεκαετία 2010-2020 , όντας πρώτος σε ψήφους του κοινού με ποσοστό 91.40 % .
Το καλοκαίρι του 2017 ο Τεόντοσιτς υπέγραψε διετές συμβόλαιο συνεργασίας με τους Λος Άντζελες Κλίπερς του NBA , με τις απολαβές του να κυμαίνονται συνολικά στα 13,2 εκατομμύρια δολάρια .
Στις 22 Οκτωβρίου του 2017 τραυματίστηκε στο αριστερό πόδι ( υπέστη πελματιαία απονευρωσίτιδα ) κατά το δεύτερο επίσημο παιχνίδι της χρονιάς και επέστρεψε στους αγωνιστικούς χώρους τον Δεκέμβριο του ίδιου έτους , ενώ την υπόλοιπη σεζόν αντιμετώπισε περαιτέρω προβλήματα τραυματισμών .
Με την επανεμφάνισή του μοίρασε 10 ασίστ σε αναμέτρηση με τους Σακραμέντο Κινγκς , ενώ στις 26 Ιανουαρίου του 2018 πραγματοποίησε την καλύτερή του εμφάνιση από πλευράς σκοραρίσματος , πετυχαίνοντας 18 πόντους κόντρα στους Μέμφις Γκρίζλις .
Ο Τεόντοσιτς παρέμεινε στους Κλίπερς μέχρι τον Φεβρουάριο του 2019 , όταν και έμεινε ελεύθερος καθώς δεν υπολογιζόταν από τον προπονητή της ομάδας , Ντοκ Ρίβερς .
Στο διάστημα που αγωνίστηκε στους Κλίπερς είχε συνολικά 60 συμμετοχές με μέσους όρους 8 πόντων , 4 ασίστ και 2,4 ριμπάουντ σε 21,4 λεπτά ανά παιχνίδι .
Στις 13 Ιουλίου 2019 , η Βίρτους Παλλακανέστρο Μπολόνια επισημοποίησε τη συμφωνία με τον Μίλος Τεόντοσιτς για τα επόμενα τρία χρόνια .
Τον Οκτώβριο πραγματοποίησε το ντεμπούτο του στην LBA αγωνιζόμενος στο νικηφόρο εντός έδρας ντέρμπι με την εν ενεργεία πρωταθλήτρια Ρέγιερ Βενέτσια , όπου σημείωσε 22 πόντους και 7 ασίστ .
Κατά την πρώτη του σεζόν στην ιταλική ομάδα , αναδείχθηκε πολυτιμότερος παίκτης της κανονικής περιόδου του EuroCup με 16,9 πόντους ( ποσοστά ευστοχίας 63,6 % στο δίποντο , 40,6 % στα σουτ τριών πόντων και 89,7 % στις βολές ) , 2,7 ριμπάουντ και 5,6 ασίστ σε 25 λεπτά συμμετοχής ανά παιχνίδι .
Στις 10 Δεκεμβρίου 2019 , ανακοινώθηκε η υποψηφιότητά του για την καλύτερη ομάδα της δεκαετίας ( 2010-2020 ) στην Ευρωλίγκα .
Στις 7 Απριλίου 2020 , ανακοινώθηκε ότι αποτελεί μέρος της καλύτερης ομάδας της Ευρωλίγκας για την δεκαετία 2010-2020 .
Ο Τεόντοσιτς αναδείχτηκε μέσα από τις μικρές εθνικές ομάδες της Γιουγκοσλαβίας ( Ο.Δ .
Γιουγκοσλαβίας και Σερβίας-Μαυροβουνίου ) και της Σερβίας , κατακτώντας το Ευρωπαϊκά Πρωτάθλημα Παίδων του 2003 , Εφήβων του 2005 και Νέων του 2007 , κερδίζοντας στο τελευταίο και τον τίτλο του MVP , έχοντας μέσους όρους 16 πόντων και 4,6 ασίστ ανά αγώνα .
Το 2007 συμπεριλήφθηκε για πρώτη φορά στην αποστολή της εθνικής ανδρών της Σερβίας σε μεγάλη διοργάνωση , συμμετέχοντας στο Ευρωμπάσκετ της Ισπανίας , όπου οι Σέρβοι αποκλείστηκαν από τον πρώτο γύρο του τουρνουά γνωρίζοντας τρεις ήττες σε ισάριθμες αναμετρήσεις .
Ο Τεόντοσιτς αγωνίστηκε και στα τρία παιχνίδια έχοντας μ.ό . 9 πόντων , 2,3 ριμπάουντ και 2 ασίστ σε 24 λεπτά ανά αγώνα .
Την επόμενη χρονιά συμμετείχε στο τουρνουά Diamond Ball της FIBA που έλαβε χώρα στην Κίνα με τη συμμετοχή έξι ομάδων .
Τον Σεπτέμβριο του 2009 συμμετείχε με την εθνική Σερβίας στο Ευρωμπάσκετ της Πολωνίας όπου διετέλεσε βασικός πλέι μέικερ της ομάδας και εξελίχθηκε σε πρωταγωνιστή των Σέρβων , οι οποίοι έφτασαν μέχρι τον τελικό , στον οποίο ηττήθηκαν από την Ισπανία .
Συγκεκριμένα συμπεριλήφθηκε στην καλύτερη πεντάδα της διοργάνωσης , ήταν πρώτος σε ασίστ με 5,2 ανά αγώνα και έβδομος σκόρερ 14,1 πόντους .
Επιπλέον σημείωσε 32 πόντους στη νίκη επί της Σλοβενίας στον ημιτελικό , καθώς και 12 ασίστ ( συνοδευόμενες από 20 πόντους ) στη νικηφόρα αναμέτρηση επί της Λιθουανίας για τη φάση των ομίλων .
Στις 19 Αυγούστου του 2010 , διαπληκτισμός του ιδίου με τον Αντώνη Φώτση , σε αγώνα της Σερβίας με την Ελλάδα για το τουρνουά Ακρόπολις ενόψει της προετοιμασίας αμφότερων των εθνικών για το Μουντομπάσκετ , προκάλεσε γενική σύρραξη μεταξύ των παικτών των δύο ομάδων , στην οποία ενεπλάκησαν μεταξύ άλλων και οι Νέναντ Κρστιτς , Μάρκο Κέσελ , Σοφοκλής Σχορτσιανίτης και Κώστας Τσαρτσαρής .
Λίγες ημέρες αργότερα , ο Τεόντοσιτς συμπεριλήφθηκε στους καλαθοσφαιριστές που τιμωρήθηκαν από τη FIBA με δύο αγωνιστικές για τα επεισόδια , με αποτέλεσμα να χάσει τις πρώτες αναμετρήσεις της Σερβίας στο Παγκόσμιο Πρωτάθλημα με την Αγκόλα και τη Γερμανία .
Αγωνίστηκε κανονικά στα υπόλοιπα επτά παιχνίδια που έδωσε η Σερβία , πετυχαίνοντας το νικητήριο τρίποντο στον προημιτελικό με την Ισπανία ( 92-89 ) , αφήνοντας εκτός συνέχειας την απερχόμενη παγκόσμια πρωταθλήτρια .
Η Σερβία κατετάγη τέταρτη , ενώ ο Τεόντοσιτς ολοκλήρωσε τη διοργάνωση με 11,3 πόντους και 5,6 ασίστ ανά αγώνα καταφέρνοντας να αναδειχθεί μέλος της καλύτερης πεντάδας του Μουντομπάσκετ .
Τα επόμενα χρόνια συμμετείχε στο Ευρωμπάσκετ του 2011 , όπου το αντιπροσωπευτικό συγκρότημα της Σερβίας κατέλαβε την όγδοη θέση και ο ίδιος είχε μέσους όρους 11,3 πόντων και 5,7 ασίστ , ενώ απείχε λόγω τραυματισμού στη γάμπα από το Ευρωπαϊκό Πρωτάθλημα του 2013 .
Το επόμενο έτος επανήλθε στην εθνική για το Παγκόσμιο Πρωτάθλημα που διεξήχθη στην Ισπανία , όπου αποτέλεσε τον ηγέτη των Σέρβων , οι οποίοι μετά από ένα κακό ξεκίνημα στη φάση των ομίλων με ρεκόρ 2-3 , απέκλεισαν διαδοχικά την Ελλάδα ( 90-72 ) , τη Βραζιλία ( 84-56 ) και τη Γαλλία ( 85-90 ) , φτάνοντας στον τελικό .
Εκεί , η Σερβία ηττήθηκε από τις ΗΠΑ των Κάρι , Ίρβινγκ , Τόμσον , Χάρντεν κ.ά . με το ευρύ 129-92 , αποσπώντας τη δεύτερη θέση και το ασημένιο μετάλλιο .
Ο Τεόντοσιτς ολοκλήρωσε το τουρνουά με 13,6 πόντους και 4,4 ασίστ ανά αγώνα ( όντας πρώτος μεταξύ των συμπαικτών του στις συγκεκριμένες στατιστικές κατηγορίες ) και συμπεριλήφθηκε στην καλύτερη πεντάδα του Παγκοσμίου Πρωταθλήματος .
Ακολούθησαν οι συμμετοχές στο Ευρωμπάσκετ του 2015 ( τέταρτη θέση για τους Σέρβους σε μια διοργάνωση όπου ο ίδιος είχε ανά αγώνα σχεδόν 12 πόντους και 7 ασίστ ) και στους Ολυμπιακούς Αγώνες του 2016 , στους οποίους κατέκτησε το ασημένιο μετάλλιο , καθώς η Σερβία έφτασε πάλι μέχρι τον τελικό , χάνοντας εκ νέου από τις ΗΠΑ ( 66-96 ) .
Ο Τεόντοσιτς ολοκλήρωσε το ολυμπιακό τουρνουά του Ρίο ντε Τζανέιρο με 12,1 πόντους και 5,4 πάσες ανά αγώνα , σημειώνοντας 22 πόντους σε ισάριθμα λεπτά συμμετοχής στον νικηφόρο ημιτελικό με την Αυστραλία ( 87-61 ) .
Τον Φεβρουάριο του 2019 ενίσχυσε την εθνική Σερβίας στους δύο τελευταίους αγώνες της προκριματικής φάσης του Παγκοσμίου Πρωταθλήματος του 2019 κόντρα στις Εσθονία και Ισραήλ .
Κατόπιν συμπεριλήφθηκε στην προεπιλογή του ομοσπονδιακού προπονητή Σάσα Τζόρτζεβιτς ενόψει της διοργάνωσης , από την οποία ωστόσο έμεινε εκτός εξαιτίας τραυματισμού στο πέλμα .
Στις αρχές Φεβρουαρίου του 2020 κλήθηκε στην εθνική Σερβίας ενόψει των προκριματικών για το Ευρωμπάσκετ του 2021 , ωστόσο δεν αγωνίστηκε λόγω διαφωνιών μεταξύ της Βίρτους Μπολόνια και της σερβικής ομοσπονδίας σχετικά με την ασφάλιση του αθλητή .