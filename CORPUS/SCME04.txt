Εκδηλώνεται το ίδιο συχνά σε όλες τις εθνότητες , φυλετικές ομάδες και κοινωνικές τάξεις .
Εμφανίζεται νωρίς στην αναπτυξιακή πορεία του ατόμου και επηρεάζει την ικανότητά του να συγκεντρώνεται σε αυτό που το βάζουν να κάνει .
Δεν πρόκειται για μια προσωρινή κατάσταση ή δυσκολία , αλλά αντανακλά έναν τρόπο λειτουργίας του ατόμου , που τείνει να χαρακτηρίζεται ως « μη φυσιολογικός » .
Υπάρχει διαχωρισμός , βάσει κριτηρίων , ανάμεσα στα παιδιά που τους αποδίδεται η διαταραχή και στα υπόλοιπα , που απλώς παρουσιάζουν όμοια συμπτώματα .
Η ΔΕΠΥ επηρεάζει την ικανότητα του παιδιού να φέρει εις πέρας τις απαιτήσεις της συγκεκριμένης ηλικίας , όπως αυτές έχουν καθοριστεί από την πλειοψηφία των ψυχολόγων και των παιδίατρων .
Στις ήπιες μορφές της , η « διαταραχή » υποχωρεί , καθώς το παιδί μεγαλώνει και η συμπεριφορά του βελτιώνεται , φτάνοντας στο « φυσιολογικό » επίπεδο .
Αυτό , όμως , δεν συμβαίνει με τις σοβαρότερες μορφές της διαταραχής .
Γενικά , πρόκειται για έναν τρόπο λειτουργίας του ατόμου , που έχει την τάση να εμμένει στον χρόνο . Όταν η ελλειμματική προσοχή/υπερκινητικότητα χαρακτηρίζει κάποιον στο βαθμό της διαταραχής , τα πράγματα είναι σοβαρά για τον ίδιο . Ένας ενήλικας με τη διαταραχή έχει σοβαρά προβλήματα προσαρμογής , δεν μπορεί να αποδώσει όπως θα αναμενόταν από τους υπόλοιπους και υποφέρει σε μεγάλο βαθμό , γιατί ανατροφοδοτείται με χαμηλή αυτοεκτίμηση , καθώς δεν μπορεί να φέρει εις πέρας αποστολές , ακόμα και απλές εργασίες .
Η ελλειμματική προσοχή/υπερκινητικότητα αποτελεί τη συχνότερη αποκλίνουσα συμπεριφορά σε παιδιά σχολικής ηλικίας .
Ο ακριβής , όμως , αριθμός των παιδιών που εμφανίζουν την καθ ' εαυτού διαταραχή είναι δύσκολο να υπολογιστεί .
Συχνά , παιδιά που δεν έχουν τη διαταραχή μπορεί να εμφανίσουν κάποια μεμονωμένα χαρακτηριστικά της ΔΕΠΥ , ως μέρος της φυσιολογικής τους ανάπτυξης .
Το παραπάνω , σε συνδυασμό με την έλλειψη ακριβών και αντικειμενικών μεθόδων εκτίμησης , δυσχεραίνει ακόμη περισσότερο τη διάγνωση .
Μια εκτίμηση είναι πως η διαταραχή , σε όλες τις μορφές της , αφορά σ ' ένα ποσοστό 3 % -5 % των παιδιών .
Τα αγόρια φαίνεται να είναι πιο επιρρεπή στην εκδήλωση της ελλειμματικής προσοχής/υπερκινητικότητας σε σχέση με τα κορίτσια .
Υπάρχει όμως διαφωνία , που αφορά στην αναλογία της εμφάνισης του φαινομένου μεταξύ των δύο φύλων , η οποία κυμαίνεται από 3:1 έως και 9:1 εις βάρος των αγοριών .
Η διαφορά αυτή στη συχνότητα εκδήλωσης της διαταραχής εκτιμάται πως εξαρτάται από το γεγονός ότι τα αγόρια παρουσιάζουν σε μεγαλύτερο βαθμό ανάρμοστη διαγωγή ή αντικοινωνική συμπεριφορά , σε σχέση με τα κορίτσια .
Ως εκ τούτου , η συμπεριφορά των αγοριών γίνεται περισσότερο αντιληπτή και ο αριθμός των διαγνώσεων σε αυτά είναι πιο συχνός .
Οι επιστήμονες συμφωνούν στο ότι η ΔΕΠΥ δεν είναι αποτέλεσμα ενός μεμονωμένου παράγοντα .
Η κληρονομικότητα , η έκθεση σε τοξικούς παράγοντες και ο τραυματισμός του εγκεφάλου φαίνεται να αποτελούν τα σημαντικότερα αίτια , ενώ άλλα , όπως η διατροφή ή η κακή γονεϊκή μέριμνα , είναι ήσσονος σημασίας ή δεν επηρεάζουν καθόλου την εκδήλωση της διαταραχής .
Μελέτες , που χρησιμοποίησαν νευροψυχολογικά τεστ , έχουν δείξει ότι υπάρχουν διαφορές ανάμεσα στον εγκέφαλο των ατόμων με ΔΕΠΥ και αυτών χωρίς .
Συγκεκριμένα , τα άτομα με ΔΕΠΥ παρουσιάζουν σημαντικά ελλείμματα στη λειτουργία του πρόσθιου λοβού του εγκεφάλου .
Επιπροσθέτως , έχει γίνει η υπόθεση ότι η δυσλειτουργία κάποιων νευροδιαβιβαστών ευθύνεται για την εμφάνιση της ΔΕΠΥ .
Η ντοπαμίνη ( dopamine ) και η νοραδρεναλίνη ( noradrenaline ) φαίνεται να αναστέλουν τη λειτουργία άλλων νευροδιαβιβαστικών συστημάτων και να εμποδίζουν την ωρίμανση και λειτουργία συγκεκριμένων περιοχών του πρόσθιου εγκεφάλου .
Πολύ σημαντικός είναι ο ρόλος της κληρονομικότητας στην εκδήλωση ΔΕΠΥ .
Σχετικές έρευνες έδειξαν ότι η κληρονομικότητα ευθύνεται για το 76 % των περιπτώσεων . 76 % των παιδιών με ΔΕΠΥ έχουν τουλάχιστον έναν συγγενή που εμφανίζει τη διαταραχή . Όταν ο ένας γονέας πάσχει από τη διαταραχή , έχει πιθανότητα 57 % να την κληροδοτήσει στο παιδί του .
Εντυπωσιακές ήταν και οι έρευνες σε διδύμους .
Σε σχετική μελέτη , χρησιμοποιήθηκε ένα δείγμα από 1.938 οικογένειες διδύμων και αδερφών με ΔΕΠΥ .
Τα αποτελέσματα ενίσχυσαν τις θεωρίες για τον καθοριστικό ρόλο της κληρονομικότητας .
Οι μονοωογενείς δίδυμοι εμφάνισαν ομοιότητα στην εκδήλωση της ΔΕΠΥ σε ποσοστό 91 % , ενώ οι διζυγωτικοί δίδυμοι σε ποσοστό 38 % .
Τέλος , έχει παρατηρηθεί μεγαλύτερη πιθανότητα ανάπτυξης της διαταραχής σε υιοθετημένα παιδιά , επιβαρυμένα κληρονομικά .
Εντούτοις , δεν υπάρχουν ευρήματα που να ενοχοποιούν χρωμοσωμικές ανωμαλίες στην εκδήλωση της ΔΕΠΥ .
Το κάπνισμα και η χρήση αλκοόλ από τη μητέρα κατά τη διάρκεια της εγκυμοσύνης έχουν συνδεθεί με την εμφάνιση συμπτωμάτων ΔΕΠΥ .
Τα αποτελέσματα έρευνας , στην οποία εξετάστηκε η σχέση μεταξύ της χρήσης ουσιών από τη μητέρα και της εμφάνισης ΔΕΠΥ στο παιδί , έδειξαν ότι τα παιδιά με ΔΕΠΥ είχαν διπλάσια πιθανότητα από τα υπόλοιπα παιδιά να έχουν μητέρα , η οποία κάπνιζε κατά τη διάρκεια της εγκυμοσύνης .
Επιπλέον , είχαν 2,5 φορές περισσότερες πιθανότητες να έχουν εκτεθεί προγεννητικά σε αλκοόλ . Άλλοι παράγοντες , που έχουν συνδεθεί με την εκδήλωση της ΔΕΠΥ , είναι η τοξιναιμία , η φτωχή υγεία και η ηλικία της μητέρας .
Ο μόλυβδος είναι μία ουσία , η οποία έχει ενοχοποιηθεί για την πρόκληση ΔΕΠΥ και για προβλήματα προσοχής .
Σε σχετική έρευνα παρατηρήθηκε ότι οι συμμετέχοντες που είχαν εκτεθεί σε μόλυβδο εμφάνισαν ψηλότερα σκορ στην κλίμακα ADHD των Barkley–DuPaul , σε σχέση με την ομάδα ελέγχου .
Ο μόλυβδος έχει συνδεθεί , επίσης , με προβλήματα στη διατήρηση της προσοχής .
Ο μόλυβδος δεν χρησιμοποιείται πλέον στη ζωγραφική και δεν συναντάται παρά μόνον σε πολύ παλιά κτίρια .
Ως εκ τούτου , η εμφάνιση τοξικών επιπέδων μολύβδου στο αίμα δεν είναι πια τόσο διαδεδομένη .
Στη δεκαετία του '70 επικρατούσε η πεποίθηση ότι η ΔΕΠΥ είναι αποτέλεσμα αλλεργίας ή ευαισθησίας σε συγκεκριμένες ουσίες , που βρίσκονται στις τροφές .
Οι έρευνες , ωστόσο , των τελευταίων ετών δεν φαίνεται να υποστηρίζουν αυτήν την άποψη .
Συγκεκριμένα , έρευνες σχετικά με τον ρόλο της ζάχαρης στην πρόκληση της ΔΕΠΥ δείχνουν ότι η ζάχαρη δεν επηρεάζει τη συμπεριφορά ή τη μάθηση .
Δεν υπάρχουν μελέτες , που να υποστηρίζουν την άποψη ότι η ΔΕΠΥ είναι αποτέλεσμα κακής γονεϊκής μέριμνας ή δυσμενούς οικογενειακού περιβάλλοντος .
Εντούτοις , κάποια χαρακτηριστικά της γονεϊκής μέριμνας πράγματι επιδεινώνουν τη ΔΕΠΥ και αυξάνουν τον κίνδυνο συννοσηρών διαταραχών .
Αντίθετα , θετικές παρεμβάσεις των γονιών είναι πιθανό να βοηθήσουν το παιδί και να βελτιώσουν σημαντικά τη συμπεριφορά του .
Δεν έχει βρεθεί καμία επίδραση της τηλεόρασης στην εκδήλωση ή επιδείνωση της ΔΕΠΥ .
Τα βασικά συμπτώματα της ΔΕΠΥ είναι τα εξής : Τα παιδιά με ΔΕΠΥ δυσκολεύονται να συγκεντρωθούν σε μία συγκεκριμένη δραστηριότητα .
Η προσοχή τους μεταπηδά από τη μία ασχολία στην άλλη και σπάνια ολοκληρώνουν αυτό που άρχισαν .
Το πρόβλημα εντείνεται , εάν πρόκειται για κουραστικές και επαναληπτικές ασχολίες με μεγαλύτερη διάρκεια από τις συνηθισμένες .
Γενικά , παρασύρονται από πιο διασκεδαστικές και άμεσα αμειβόμενες καταστάσεις και τείνουν να αποφεύγουν εργασίες που απαιτούν προσπάθεια ή συγκέντρωση .
Τα παιδιά με ΔΕΠΥ φαίνεται να βρίσκονται σε σύγχυση , χάνουν συχνά πράγματα και πολλές φορές δεν αντιδρούν , όταν οι γονείς τους απευθύνονται σε αυτά .
Επιπλέον , τα παιδιά με ΔΕΠΥ υστερούν ως προς την ικανότητα διατήρησης της προσοχής σε σχέση με τους συμμαθητές τους κατά 30 % ή και περισσότερο .
Πρακτικά , αυτό σημαίνει πως ένα δεκάχρονο παιδί έχει την προσοχή επτάχρονου παιδιού χωρίς ΔΕΠΥ .
Τέλος , τα παιδιά με ΔΕΠΥ χάνουν ευκολότερα το ενδιαφέρον τους για κάποια δραστηριότητα .
Σχετική έρευνα έδειξε ότι παίζουν με τριπλάσια παιχνίδια συγκριτικά με τα άλλα παιδιά και περνούν τον μισό χρόνο μαζί τους .
Είναι σημαντικό να αναφέρουμε ότι δεν έχουν πρόβλημα στο να φιλτράρουν πληροφορίες .
Γνωρίζουν ποιες πληροφορίες είναι σημαντικές , απλώς δυσκολεύονται να εστιάσουν την προσοχή τους σε αυτές για μεγάλο διάστημα .
Μεγαλώνοντας , τα παιδιά με ΔΕΠΥ μαθαίνουν να αντιστέκονται ώς έναν βαθμό σε ελκυστικές πηγές , αν και δεν έχει βρεθεί ποιοι μηχανισμοί συντελούν σε αυτό .
Η παρορμητικότητα χαρακτηρίζεται από χαμηλό αυτοέλεγχο , λάθη απροσεξίας και απαιτήσεις για άμεση ικανοποίηση των αναγκών .
Τα παιδιά με ΔΕΠΥ δεν σκέφτονται εκ των προτέρων τις συνέπειες των πράξεών τους και απαντούν σε ερωτήσεις προτού αυτές ολοκληρωθούν .
Αδυνατούν να περιμένουν τη σειρά τους σε ένα παιχνίδι ή μέχρι την έναρξη μίας δραστηριότητας .
Συνήθως , αρχίζουν νωρίτερα την ασχολία που θα έπρεπε να αναβάλλουν ή ζητούν απαιτητικά να γίνει εκείνη τη στιγμή .
Η συμπεριφορά των παιδιών με ΔΕΠΥ βιώνεται από τους άλλους ως αγενής ή εγωκεντρική , προκαλώντας , έτσι , πολλά προβλήματα στις σχέσεις με τους συνομήλικους .
Τα κυριότερα χαρακτηριστικά της υπερκινητικότητας είναι η αυξημένη κινητική δραστηριότητα και ομιλία .
Τα παιδιά με ΔΕΠΥ κινούν τα χέρια και τα πόδια τους νευρικά , στριφογυρνούν στη θέση τους ή σηκώνονται στην τάξη χωρίς να πάρουν άδεια .
Είναι ανήσυχα και η κίνησή τους είναι βιαστική και αδέξια .
Ακόμη , τα αποτελέσματα σχετικών μελετών έδειξαν ότι τα παιδιά με ΔΕΠΥ κινούνται έως και οκτώ φορές περισσότερο από τα παιδιά της ομάδας ελέγχου .
Επιπλέον , μιλούν πολύ , συχνά μουρμουρίζουν ή κάνουν περίεργους θορύβους .
Ηρεμούν μόνο μετά από έντονη πίεση των άλλων ή όταν εξαντλούνται σωματικά .
Τα παιδιά με ΔΕΠΥ αντιπροσωπεύουν όλο το φάσμα της νοητικής ανάπτυξης .
Κάποιες έρευνες υποστηρίζουν πως η επίδοσή των παιδιών αυτών στα σταθμισμένα τεστ νοημοσύνης υστερεί κατά 7-10 μονάδες .
Ωστόσο , η έλλειψη αυτή δεν είναι σίγουρο ότι οφείλεται στις πραγματικές διαφορές της νοημοσύνης των παιδιών με ΔΕΠΥ και αυτών χωρίς .
Οι σταθμισμένες κλίμακες μέτρησης της νοημοσύνης , που χρησιμοποιούνται στις μέρες μας , απαιτούν μεγάλο βαθμό συγκέντρωσης και αξιολογούν το επίπεδο ακαδημαϊκών γνώσεων του παιδιού . Έτσι , οι παρατηρούμενες διαφορές είναι δυνατό να οφείλονται στην αδυναμία των παιδιών με ΔΕΠΥ να εστιάσουν την προσοχή τους , όπως και στις σχολικές ελλείψεις των παιδιών αυτών .
Μεγαλύτερο ποσοστό των παιδιών με ΔΕΠΥ φαίνεται να αντιμετωπίζει δυσκολία συντονισμού των κινήσεων ( 52 % , έναντι 35 % στην ομάδα ελέγχου ) .
Ως εκ τούτου , τα παιδιά αυτά συχνά υστερούν στις αθλητικές δραστηριότητες , είναι άγαρμπα ή σκοντάφτουν όταν περπατούν .
Ο φτωχός συντονισμός καθιστά πολλά από αυτά τα παιδιά ευάλωτα σε ατυχήματα .
Προβλήματα παρουσιάζονται , επίσης , στη λεπτή κινητικότητα . Έτσι , είναι πιθανό να δυσκολεύονται στη ζωγραφική , στη γραφή , στο δέσιμο των παπουτσιών ή στο κούμπωμα των ρούχων .
Σχετικές έρευνες έδειξαν ότι υπάρχει καθυστέρηση στην έναρξη του λόγου σε παιδιά με ΔΕΠΥ , σε ποσοστό 6 % -35 % , ένω 10 % -54 % των παιδιών αυτών αντιμετωπίζει δυσκολία στον προφορικό λόγο .
Φαίνεται να υπάρχει βελτίωση στην ομιλία των παιδιών αυτών με το πέρασμα του χρόνου .
Ακόμα και στα μεγαλύτερα παιδιά , όμως , εμμένει μία δυσκολία στη ροή και στην ποιότητα της ομιλίας , στις περιπτώσεις που τους ζητάται να οργανώσουν προηγουμένως τον λόγο τους .
Συμπεραίνουμε , λοιπόν , ότι η δυσκολία στην οργάνωση του προφορικού λόγου αντικατοπτρίζει ελλείψεις στις ανώτερες γνωστικές λειτουργίες . Έχει παρατηρηθεί ότι τα παιδιά με ΔΕΠΥ υστερούν , όσον αφορά στις προσαρμοστικές ικανότητες σε σχέση με τους συμμαθητές τους .
Συγκεκριμένα , τα παιδιά αυτά βρίσκονται στο κατώτερο επίπεδο του φυσιολογικού .
Προβλήματα παρατηρούνται και αναφορικά με την αίσθηση του χρόνου , μιας και αυτή συνδέεται άμεσα με τη μη λεκτική μνήμη εργασίας .
Το σχολείο ίσως να αποτελεί τον τομέα στον οποίο τα παιδιά με ΔΕΠΥ αντιμετωπίζουν τη μεγαλύτερη δυσκολία .
Σχεδόν όλα τα παιδιά με ΔΕΠΥ που παραπέμπονται για διάγνωση , αντιμετωπίζουν δυσκολίες στο σχολείο . Ένα ποσοστό 30 % -50 % μπορεί να μείνει στην ίδια τάξη , ενώ το 1/3 περίπου κινδυνεύει να μην τελειώσει το σχολείο .
Τα παιδιά με ΔΕΠΥ υστερούν σε σχέση με τους συμμαθητές τους , αναφορικά με την ποσότητα δουλειάς που ολοκληρώνουν .
Επιπρόσθετα , 20 % -40 % των μαθητών αυτών παρουσιάζει μαθησιακές δυσκολίες .
Συγκεκριμένα , 8 % -39 % διαγιγνώσκεται με δυσλεξία , 12 % -26 % με δυσορθογραφία , 12 % -33 % με δυσαριθμησία και πάνω από 60 % με δυσγραφία .
Τέλος , οι μισοί μαθητές με ΔΕΠΥ δυσκολεύονται στην παραγωγή γραπτού λόγου .
Τα παιδιά με ΔΕΠΥ εμφανίζουν , δευτερογενώς , έντονο αίσθημα κατωτερότητας , αποτυχίας και ανεπάρκειας .
Δεν ανέχονται την απόρριψη ή την απογοήτευση .
Η συμπεριφορά τους είναι απρόβλεπτη .
Το συναίσθημά τους είναι ευμετάβλητο και παρουσιάζει ακραίες εναλλαγές .
Χαρακτηριστικά , επίσης , των παιδιών με ΔΕΠΥ αποτελούν η ευερεθιστότητα και οι έντονες συναισθηματικές αντιδράσεις .
Τα παιδιά με ΔΕΠΥ έχουν περισσότερες πιθανότητες να εμφανίσουν προβλήματα στη συμπεριφορά , όπως και δυσλειτουργία στις κοινωνικές δεξιότητες , σε σχέση με τους συνομιλήκούς τους .
Τείνουν να παίζουν λιγότερο με τους συμμαθητές τους και να είναι λιγότερο συνεργατικά .
Συχνά η συμπεριφορά των παιδιών με ΔΕΠΥ τείνει να απομακρύνει τους άλλους . Έτσι , πολλές φορές , κατατάσσονται στα λιγότερο συμπαθητικά παιδιά και είναι πιο πιθανό να απορριφθούν από τους συμμαθητές τους .
Σχετικές μελέτες έδειξαν ότι τα παιδιά αυτά εμφανίζουν 2-10 φορές περισσότερο αρνητική συμπεριφορά απέναντι στους συνομιλήκούς τους , συγκριτικά με τα υπόλοιπα παιδιά .
Είναι περισσότερο ευάλωτα στις επιθέσεις των συμμαθητών τους , λιγότερο φιλικά απέναντί τους και δυσκολεύονται να βρουν αποτελεσματικές λύσεις στα προβλήματα που προκύπτουν .
Συχνά αδυνατούν να προσαρμόσουν τη συμπεριφορά τους σύμφωνα με τις εκάστοτε κοινωνικές επιταγές .
Τα προβλήματα στις κοινωνικές δεξιότητες των παιδιών με ΔΕΠΥ εμμένουν ώς την εφηβεία και την ενήλικη ζωή .
Οι ασθενείς με ΔΕΠΥ αντιμετωπίζουν συχνά προβλήματα στον ύπνο .
Ο ύπνος τους είναι ανεπαρκής και χαμηλής ποιότητας .
Τα παιδιά με ΔΕΠΥ δυσκολεύονται να κοιμηθούν το βράδυ και να ξυπνήσουν το πρωί και αυτές οι δυσκολίες παρατηρούνται από τη βρεφική ηλικία .
Επίσης , κοιμούνται λιγότερο και εμφανίζουν περισσότερες ενοχλήσεις κατά τη διάρκεια του ύπνου , σε σχέση με τους συμμαθητές τους .
Ως εκ τούτου , ασθενείς με ΔΕΠΥ παρουσιάζουν υπερβολική υπνηλία κατά τη διάρκεια της ημέρας ( excessive daytime sleepiness ) .
Η διάσπαση ελλειμματικής προσοχής με υπερκινητικότητα έχει συνδεθεί με δυσλειτουργία στην οδήγηση .