Μετά την επιτυχημένη χρονιά ακολούθησε μικρή αγωνιστική πτώση της ΑΕΚ τα επόμενα δύο χρόνια .
Το 1970 , συμμετέχοντας στο Κύπελλο Διεθνών Εκθέσεων , η ΑΕΚ αποκλείστηκε νωρίς από την ολλανδική Τβέντε με 0-1 και 0-3 .
Το 1971 επέστρεψε στην κορυφή της Ελλάδας , καθώς κατέκτησε το πέμπτο της πρωτάθλημα , έχοντας ως προπονητή τον Μπράνκο Στάνκοβιτς και κύριους πρωταγωνιστές τους Παπαϊωάννου , Στέλιο Κωνσταντινίδη , Νικολαΐδη , Τόσκα , Στέφανο Θεοδωρίδη , Σταθόπουλο , Λαβαρίδη , Σκευοφύλακα , Καραφέσκο , Κεφαλίδη , Τριανταφύλλου , Πομώνη , Βεντούρη και Παπαεμμανουήλ .
Η ΑΕΚ πραγματοποίησε καταπληκτική χρονιά και κατέκτησε με χαρακτηριστική άνεση το πρωτάθλημα , με τον Παπαϊωάννου να πετυχαίνει 27 γκολ .
Τα επόμενα τρία χρόνια έδειξε σημεία κάμψης , καθώς παρουσιάστηκαν οικονομικά προβλήματα , με αποτέλεσμα η ομάδα να υποχωρήσει βαθμολογικά και την περίοδο 1973–74 να τερματίσει στην πέμπτη θέση , διατηρώντας ωστόσο αξιόλογους ποδοσφαιριστές του παρελθόντος όπως οι Παπαϊωάννου , Θεοδωρίδης , Σταθόπουλος , Λαβαρίδης , Καραφέσκος , Τόσκας , πλαισιωμένους από τους νεότερους Νικολάου , Ραβούση , Τάσο ( Κωνσταντίνου ) , Τσάμη , Ζαρζόπουλο , Στεφανίδη .
Το 1974 ο Λουκάς Μπάρλος ανέλαβε την προεδρία της ΑΕΚ και άρχισε η για πολλούς χρυσή εποχή της ΑΕΚ , ενώ ο ίδιος χαρακτηρίζεται ως ο σπουδαιότερος πρόεδρος όλων των εποχών για τον σύλλογο , ο επονομασθείς από τους φιλάθλους της ΑΕΚ ως `` θείος Λουκάς '' , καθώς εκτός της εξαιρετικής ομάδας που δημιούργησε , βελτίωσε το γήπεδο στη Νέα Φιλαδέλφεια , αύξησε τη χωρητικότητά του και δαπάνησε πολλά χρήματα από την περιουσία του για τον σύλλογο .
Πρώτος προπονητής που ανέλαβε επί προεδρίας του , ήταν ο Τσέχος ( πολιτογραφημένος Ολλανδός ) Φράντισεκ Φάντρονκ ( δημιουργός της μεγάλης ομάδας των Ολλανδών , που έφτασε στον τελικό του Μουντιάλ 1974 , καθώς και του μεγάλου Άγιαξ ) και αστέρια της ομάδας οι Παπαϊωάννου , Αρδίζογλου , Δέδες , Σκρέκης , Βάγκνερ , Τσάνλαϊτερ , Τσάμης , Σιδηρόπουλος , Στεργιούδας , Νικολάου , Ραβούσης , Τάσος , Ζαρζόπουλος , Στεφανίδης , Λ.
Παπαδόπουλος .
Στο πρωτάθλημα της περιόδου 1974–75 η ΑΕΚ εμφανίστηκε ισχυρή και έμεινε στην κορυφή σε ισοβαθμία με τον Ολυμπιακό ως την τελευταία τους συνάντηση , την 26η αγωνιστική ( 4 αγώνες πριν το τέλος ) , όπου γνώρισε την ήττα με 4-0 στο `` Γεώργιος Καραϊσκάκης '' και έμεινε πίσω δύο βαθμούς , τους οποίους δεν κάλυψε έως το τέλος τερματίζοντας δεύτερη .
Το 1975 η ΑΕΚ απέκτησε τον Θωμά Μαύρο από τον Πανιώνιο , όμως λόγω μη συγκατάθεσης του σωματείου του και με βάση τα τότε νομικώς προβλεπόμενα , δικαίωμα συμμετοχής με την Ένωση απέκτησε την επόμενη περίοδο .
Οι ικανότητές του και η ηγετική του φυσιογνωμία φάνηκαν εξ αρχής , καθώς από την πρώτη του χρονιά έγινε ο πρώτος σκόρερ του Δικεφάλου .
Η σχέση του με τους οπαδούς της ΑΕΚ έγινε ιδιαίτερη και γρήγορα του αποδόθηκαν τα παρατσούκλια `` ο Θεός '' και `` Θεωμάς '' και δημιουργήθηκε το γνωστό την εποχή εκείνη σύνθημα , `` ποιος ; ποιος ; ο Μαύρος ο Θεός '' .
Την περίοδο 1975–76 , η Ένωση τερμάτισε και πάλι στη δεύτερη θέση , παρόλο που για 23 αγωνιστικές ήταν αήττητη .
Στους τελευταίους επτά αγώνες ηττήθηκε τρεις φορές και έφερε μια ισοπαλία , δίνοντας την ευκαιρία στον ΠΑΟΚ να κατακτήσει τον τίτλο .
Την επόμενη περίοδο ( 1976–77 ) η ΑΕΚ έφθασε μέχρι τα ημιτελικά του κυπέλλου ΟΥΕΦΑ αποκλείοντας κατά σειρά Ντιναμό Μόσχας , Ντέρμπι Κάουντι , Ερυθρό Αστέρα και Κουίνς Παρκ Ρέιντζερς .
Σταμάτησε στους 4 του θεσμού από τη Γιουβέντους , η οποία κατέκτησε και το τρόπαιο .
Στον προπονητή Φράντισεκ Φάντρονκ πιστώθηκε κατά πολύ η ιστορική πρόκριση επί της ΚΠΡ , καθώς οι αλλαγές που πραγματοποίησε και ιδιαίτερα αυτή του τερματοφύλακα πριν από τη διαδικασία των πέναλτι , με τον Στεργιούδα να παραχωρεί τη θέση του στον Χρηστίδη , τον δικαίωσαν , καθώς ο τελευταίος απέκρουσε δύο πέναλτι , οδηγώντας την ΑΕΚ στη νίκη με 7-6 και παράλληλα στα ημιτελικά της διοργάνωσης .
Στην ημιτελική φάση η ΑΕΚ κλήθηκε να αντιμετωπίσει τη Γιουβέντους και στον πρώτο αγώνα στο Στάδιο Κομουνάλε του Τορίνο , ξεκίνησε αρκετά καλά και το πρώτο ημίχρονο έκλεισε με σκορ 1-1 , όμως η συνέχεια δεν ήταν ανάλογη με αποτέλεσμα να ηττηθεί τελικά με 4-1 .
Στις 20 Απριλίου του 1977 , στον επαναληπτικό αγώνα με την ιταλική ομάδα , η ΑΕΚ ήταν καλύτερη δημιουργώντας αρκετές ευκαιρίες , δεν μπόρεσε όμως να αποφύγει τη δεύτερη ήττα ( 0-1 ) .
Παρά την πίκρα του αποκλεισμού οι φίλοι της ομάδας που βρέθηκαν στο γήπεδο , αποθέωσαν ποδοσφαιριστές και προπονητή για τη μεγαλύτερη ως τότε διάκριση του συλλόγου σε ευρωπαϊκή διοργάνωση .
Την επόμενη περίοδο 1977–78 η ΑΕΚ με προπονητή τον Γιουγκοσλάβο Ζλάτκο Τσαϊκόφσκι ( `` Τσικ '' ) και με τους Ντούσαν Μπάγεβιτς και Μίλτον Βιέρα να συνθέτουν εξαιρετικό τρίο με τον Μαύρο , κατέκτησε το νταμπλ .
Στο πρωτάθλημα ήταν αήττητη εντός έδρας με μόλις δύο ισοπαλίες , ενώ στο κύπελλο απέκλεισε αρχικά τον Παναθηναϊκό με εκτός έδρας νίκη 1-0 , στη συνέχεια τον Ολυμπιακό στη Νέα Φιλαδέλφεια με το εντυπωσιακό 6-1 και στον τελικό κατέκτησε το τρόπαιο με νίκη 2-0 επί του ΠΑΟΚ με γκολ των Μπάγεβιτς και Μαύρου στο δεύτερο ημίχρονο .
Στον ίδιο ρυθμό συνέχισε και την περίοδο 1978–79 , ξεκινώντας με προπονητή τον Φέρεντς Πούσκας και τελευταίο μεταγραφικό απόκτημα τον Μίμη Δομάζο από τον Παναθηναϊκό .
Προηγήθηκε μια επεισοδιακή χρονιά με αλλαγή προπονητή λίγες αγωνιστικές πριν το τέλος , καθώς με τον Πούσκας πέρασε μια περίοδο κάμψης για περίπου έναν μήνα και την τεχνική ηγεσία ανέλαβε ο Ανδρέας Σταματιάδης , για να διατηρήσει την ομάδα στην κορυφή , κάτι που τελικά επετεύχθη , καθώς ισοβάθμησε με τον Ολυμπιακό στην πρώτη θέση , αλλά στον αγώνα μπαράζ που θα αναδείκνυε τον πρωταθλητή , οι ερυθρόλευκοι αρνήθηκαν να λάβουν μέρος .
Παράλληλα , έφτασε και πάλι στον τελικό του κυπέλλου , αλλά ηττήθηκε από τον Πανιώνιο .
Εκείνη τη χρονιά ο Μαύρος αναδείχτηκε πρώτος σκόρερ με 31 γκολ σε 33 αγώνες , ενώ ο θρύλος της ομάδας Μίμης Παπαϊωάννου σταματούσε το ποδόσφαιρο .
Την ίδια χρονιά ( 1978–79 ) στην Ευρώπη προχώρησε δύο γύρους στο κύπελλο Πρωταθλητριών , ενώ ξεχώρισε η εντυπωσιακή εντός έδρας νίκη της με 6-1 επί της ισχυρής Πόρτο ( η μεγαλύτερη ελληνικού συλλόγου στην εν λόγω διοργάνωση ) και ο αποκλεισμός της πορτογαλικής ομάδας .
Πρωταγωνιστές της διετίας 1977–79 υπήρξαν οι Μαύρος , Νικολούδης , Παπαϊωάννου , Μουσούρης , Στεργιούδας , Δομάζος , Νικολάου , Χρηστίδης , Μπάγεβιτς , Ραβούσης , Ιντζόγλου , Τσάμης , Βιέρα , Τάσος , Λ.
Παπαδόπουλος .
Το 1979 ψηφίστηκε ο νόμος 879 , που απαιτούσε τα ποδοσφαιρικά τμήματα των συλλόγων που συμμετείχαν στην Α ' Εθνική κατηγορία να μετατραπούν σε επαγγελματικές Ποδοσφαιρικές Ανώνυμες Εταιρείες .
Πρώτος μεγαλομέτοχος της νεοσύστατης ΠΑΕ ΑΕΚ έγινε ο Λουκάς Μπάρλος .
Την περίοδο εκείνη ( τέλη 1979 , αρχές 1980 ) ολοκληρώθηκε και η κατασκευή της διώροφης « Σκεπαστής » εξέδρας στο Στάδιο Νίκος Γκούμας , η οποία φιλοξένησε έκτοτε τους φανατικούς οπαδούς της ΑΕΚ , ένα έργο που πιστώθηκε στον Λουκά Μπάρλο , όπως επίσης και η δημιουργία επιτυχημένων Ακαδημιών της ομάδας , καθώς σε μεγάλη ακμή ήταν και το φυτώριο της ΑΕΚ εκείνη την εποχή , από όπου ξεκίνησαν οι μετέπειτα πρωταγωνιστές Στέλιος Μανωλάς , Σπύρος Οικονομόπουλος , Βαγγέλης Βλάχος και Λύσανδρος Γεωργαμλής .
Την ίδια περίοδο δημιουργήθηκε ως μετεξέλιξη της `` Θύρας 21 '' , που υπήρχε από το 1975 , η Original 21 , ισχυρότερος εκπρόσωπος έκτοτε του οπαδικού κινήματος της ΑΕΚ .
Το 1979–80 διεξήχθη το πρώτο επαγγελματικό πρωτάθλημα στην Ελλάδα , όπου η ΑΕΚ δεν απέδιδε τα αναμενόμενα , τόσο αγωνιστικά , έχοντας μείνει αρκετά πίσω από την κορυφή , όσο και οικονομικά , καθώς η διοίκηση Μπάρλου απειλήθηκε με πτώχευση .
Στα μέσα της περιόδου αποχώρησαν ο Δομάζος που επέστρεψε στον Παναθηναϊκό και ο Νικολούδης που πήγε στον Ολυμπιακό , ωστόσο η πορεία της ομάδας βελτιώθηκε και εν τέλει τερμάτισε στην τέταρτη θέση , χάνοντας από τον Παναθηναϊκό στον αγώνα μπαράζ για την τρίτη θέση και μένοντας έτσι εκτός Ευρώπης .
Την επόμενη περίοδο , 1980-81 , όλα ξεκίνησαν ιδανικά με σερί νικών και επικρατήσεις επί Ολυμπιακού και ΠΑΟΚ σε συνεχόμενους αγώνες , όμως ο δεύτερος γύρος δεν ήταν ανάλογος , ενώ μετά την ευρεία ήττα από τον Ολυμπιακό με 6-0 στο Καραϊσκάκη ( που επισκιάστηκε από την τραγωδία της Θύρας 7 ) , το όνειρο για την κατάκτηση του πρωταθλήματος έσβησε , με την ΑΕΚ να μένει στη 2η θέση .
Ο Μπάρλος αποχώρησε από την ομάδα και τον αθλητισμό γενικότερα το 1981 , καθώς δεν μπορούσε πλέον να ανταποκριθεί οικονομικά σε μια διοργάνωση καθαρά επαγγελματική , όπως είχε πλέον γίνει το ποδόσφαιρο .
Μαζί του αποχώρησε από τον σύλλογο ένα από τα τότε αστέρια του , ο Ντούσαν Μπάγεβιτς .
Η διοίκηση και η προεδρία της ΑΕΚ άλλαξε χέρια τα επόμενα τρία χρόνια , με τους Ανδρέα Ζαφειρόπουλο ( 1981–82 ) , Μιχάλη Αρκάδη ( 1982–83 ) και Ελευθέριο Παναγίδη ( 1982–83 ) να εναλλάσσονται και τον πρώτο να αναλαμβάνει εκ νέου από το 1983 έως το 1988 .
Η ΑΕΚ κατέκτησε τον μοναδικό τίτλο της το διάστημα αυτό , το κύπελλο Ελλάδας της περιόδου 1982–83 , με προπονητή τον Χέλμουτ Σενέκοβιτς .
Στον τελικό επικράτησε 2-0 του ΠΑΟΚ , με σκόρερ τους Μαύρο και Βλάχο , οι οποίοι μαζί με τους Μανωλά και Γεωργαμλή ήταν οι μεγάλοι πρωταγωνιστές της .
Την περίοδο αυτή ( 1981–1988 ) ο σύλλογος άλλαξε αρκετούς προπονητές στην προσπάθεια του να διακριθεί , ενώ μια από τις σημαντικότερες στιγμές του υπήρξε η νίκη στο κύπελλο ΟΥΕΦΑ ( 1985–86 ) με 1-0 επί της μετέπειτα κατόχου του τροπαίου Ρεάλ Μαδρίτης , με σκόρερ τον Παύλο Παπαϊωάννου και προπονητή τον Γιάτσεκ Γκμοχ .
Πέραν της κατάκτησης του κυπέλλου του 1983 , κατέλαβε τη δεύτερη θέση στο πρωτάθλημα του 1988 , το οποίο διεκδίκησε μέχρι τέλους από τη Λάρισα , με προπονητή τον Τόζα Βεσελίνοβιτς .
Την περίοδο 1988-89 , με πρόεδρο τον Στράτο Γιδόπουλο , προπονητή τον Ντούσαν Μπάγεβιτς και βασικούς πρωταγωνιστές τους Στέλιο Μανωλά , Σπύρο Οικονομόπουλο , Μίροσλαβ Οκόνσκι , Τόνι Σαβέβσκι , Γιώργο Σαββίδη , Παύλο Παπαϊωάννου και Γιώργο Κούτουλα η ΑΕΚ κατέκτησε το πρωτάθλημα , το οποίο έμελλε να είναι ίσως το πιο αξιομνημόνευτο όλων των εποχών για τον σύλλογο , με τον τρόπο που επετεύχθη .
Ο Ολυμπιακός του Λάγιος Ντέταρι και η ΑΕΚ διεκδικούσαν ουσιαστικά το πρωτάθλημα στον μεταξύ τους αγώνα της προτελευταίας αγωνιστικής στο ΟΑΚΑ ( τυπικά γηπεδούχος ο Ολυμπιακός ) , όπου παρά την υπεροχή των « ερυθρολεύκων » παρέμενε χωρίς σκορ μέχρι το 83 ’ , όταν ο Τάκης Καραγκιοζόπουλος , που είχε περάσει ως αλλαγή , συνδυάστηκε όμορφα με τον Οκόνσκι και με ψύχραιμο σουτ πέτυχε το τέρμα που έκρινε τον αγώνα και έδωσε στην ομάδα του τον τίτλο .
Το 1989 και το 1990 , η ΑΕΚ κατέκτησε το Σούπερ Καπ Ελλάδας και το Λιγκ Καπ αντίστοιχα , ενώ το τελευταίο είναι η μοναδική ομάδα που το κατέκτησε , καθώς δεν διοργανώθηκε ποτέ ξανά .
Με τον Ντούσαν Μπάγεβιτς στον πάγκο το 1992 η ΑΕΚ κατέκτησε το πρωτάθλημα με πρόεδρο τον Κώστα Γενεράκη , ενώ το επανέλαβε τις δύο επόμενες χρονιές ( 1993 και 1994 ) με προέδρους τους Γιάννη Καρρά και Δημήτρη Μελισσανίδη .
Το 1994 έφτασε και στον τελικό του κυπέλλου Ελλάδας , όπου έχασε το τρόπαιο από τον Παναθηναϊκό στη διαδικασία των πέναλτι .
Βασικοί συντελεστές της τριετίας ( 1992–94 ) ήταν οι Τόνι Σαβέβσκι , Στέλιος Μανωλάς , Βασίλης Δημητριάδης , Αντώνης Μήνου , Ντανιέλ Μπατίστα , Βάιος Καραγιάννης , Ρέφικ Σαμπανάτζοβιτς , Μιχάλης Κασάπης , Βασίλης Μπορμπόκης , Αλέξης Αλεξανδρής , Γιώργος Σαββίδης , Παύλος Παπαϊωάννου , Ηλίας Ατματσίδης , Μιχάλης Βλάχος , Τάσος Μητρόπουλος , Ζόραν Σλίσκοβιτς , Γιώργος Κούτουλας , Γιώργος Αγορογιάννης , Σταύρος Σταματής , Χάρης Κοπιτσής , Μανώλης Παπαδόπουλος , Χρήστος Βασιλόπουλος , Τζίμης Πατίκας και ο νεαρός τότε Βασίλης Τσιάρτας , ο οποίος το 1992 μεταγράφηκε στην ΑΕΚ από τη Νάουσα .
Το 1994–95 η ΑΕΚ έγινε η πρώτη ελληνική ομάδα που αγωνίστηκε στους ομίλους του Champions League ξεπερνώντας με δύο νίκες την ισχυρή Ρέιντζερς Γλασκώβης με πρωταγωνιστές και σκόρερ τους Δημήτρη Σαραβάκο και Τόνι Σαβέβσκι .
Στους ομίλους βρήκε απέναντί της το ζευγάρι του μετέπειτα τελικού , τη Μίλαν και τον Άγιαξ , καθώς και τη φιναλίστ του κυπέλλου ΟΥΕΦΑ ( 1993–94 ) Σάλτσμπουργκ , αλλά παρά τις πολύ καλές εμφανίσεις της δεν κατάφερε να προκριθεί .
Την ίδια περίοδο η Ένωση έφτασε και πάλι στον τελικό κυπέλλου , αλλά ηττήθηκε στην παράταση από τον Παναθηναϊκό .
Το 1996 , μετά από δύο συνεχόμενες αποτυχίες , κατέκτησε το τρόπαιο του κυπέλλου Ελλάδας , με νίκη επί του Απόλλωνα Αθηνών με 7–1 ( στην ευρύτερη νίκη σε τελικό του θεσμού όλων των εποχών ) και πρωταγωνιστές τους Τσιάρτα ( πρώτος σκόρερ με χατ τρικ στον τελικό ) , Μπατίστα , Κωστή , Κετσπάγια και με προπονητή τον Ντούσαν Μπάγεβιτς .
Στο πρωτάθλημα διασύροντας πολλές ομάδες και αποδίδοντας εξαιρετικό ποδόσφαιρο , η ΑΕΚ ήταν η καλύτερη ομάδα αδιαμφισβήτητα , όμως μερικές απρόσμενες απώλειες βαθμών της στέρησαν τον τίτλο από τον Παναθηναϊκό .
Μετά από την εξαιρετική του χρονιά , ο Τσιάρτας πήρε μεταγραφή για την ισπανική Σεβίλλη .
Ο Μπάγεβιτς το καλοκαίρι του 1996 αποφάσισε να αποχωρήσει , με προορισμό τον Ολυμπιακό με αποτέλεσμα να μετατραπεί σε ανεπιθύμητο πρόσωπο για τους οπαδούς του συλλόγου , που μέχρι τότε τον αποθέωναν .
Ταυτόχρονα , αποκτήθηκε από τον Απόλλωνα Αθηνών ο Ντέμης Νικολαΐδης , ο οποίος νωρίτερα είχε αρνηθεί να υπογράψει στον Ολυμπιακό , λόγω της αγάπης του για την ΑΕΚ και αμέσως έγινε η σημαία των οπαδών του συλλόγου , που έψαχναν έναν ήρωα στη μετά - Μπάγεβιτς εποχή .
Την περίοδο 1996–97 , στη θέση του προπονητή προωθήθηκε ο μέχρι πρότινος βοηθός του Μπάγεβιτς και άλλοτε ποδοσφαιριστής του συλλόγου Πέτρος Ραβούσης , ο οποίος οδήγησε την ΑΕΚ στον τελικό του κυπέλλου με τον Παναθηναϊκό , κατακτώντας τον τίτλο στη διαδικασία των πέναλτι , ενώ στα ημιτελικά είχε αποκλείσει με δύο νίκες τον Ολυμπιακό του Μπάγεβιτς .
Νωρίτερα , στο ξεκίνημα της περιόδου , ο Ραβούσης είχε κατακτήσει τον παρθενικό του τίτλο ως πρώτος προπονητής στην ΑΕΚ , επικρατώντας του Παναθηναϊκού στο Σούπερ Καπ .
Τις επόμενες τρεις περιόδους , από το 1997 έως και το 2000 , ο σύλλογος έμεινε μακριά από τίτλους , ενώ από το τιμόνι της ομάδας πέρασαν οι Ντουμίτρου Ντουμιτρίου ( 1997–98 ) , Ντράγκοσλαβ Στεπάνοβιτς ( 1998 ) , Όλεγκ Μπλαχίν ( 1998–99 ) και Λιούμπισα Τουμπάκοβιτς ( 1999–00 ) .
Τον Νοέμβριο του 1999 , μετά την ολοκλήρωση του ντέρμπι με τον Ολυμπιακό στη Νέα Φιλαδέλφεια ( 0-2 ) , τρεις Έλληνες διεθνείς ποδοσφαιριστές της ομάδας , οι Ντέμης Νικολαΐδης , Ηλίας Ατματσίδης και Μιχάλης Κασάπης , αποφάσισαν την αποχή τους από την εθνική ομάδα , ως ένδειξη διαμαρτυρίας για τη διαιτησία και τη γενικότερη κατάσταση στο ελληνικό ποδόσφαιρο .