Το ιδιαίτερα παράτολμο αυτό εγχείρημα φάνηκε απόλυτα επιτυχημένο και προκάλεσε παραλήρημα ενθουσιασμού στην Ιαπωνία . Όλοι ήταν ενθουσιασμένοι , εκτός από τον άνθρωπο που το σχεδίασε και το παρακολούθησε να εξελίσσεται , τον Ναύαρχο Ιζορόκου Γιαμαμότο : Παρά το ότι ο `` κορμός '' του Στόλου είχε κυριολεκτικά διαλυθεί , με τα οκτώ θωρηκτά , τα τρία καταδρομικά και τα τέσσερα αντιτορπιλικά που βυθίστηκαν , ο Γιαμαμότο παρατήρησε ότι ο αντικειμενικός σκοπός δεν είχε επιτευχθεί : Κανένα από τα τρία αεροπλανοφόρα δεν είχε πληγεί και ο Ναύαρχος ήταν σίγουρος ότι οι Αμερικανοί θα μπορούσαν σύντομα να αντικαταστήσουν τα χαμένα σκάφη .
Το ημιαποτυχημένο αυτό ( κατά τον Γιαμαμότο ) εγχείρημα δεν εμπόδισε την Ιαπωνία να συνεχίσει να επεκτείνεται στον Ειρηνικό .
Ο Γιαμαμότο σχεδίασε την `` Επιχείρηση ΜΟ '' , όπως την αποκάλεσαν οι Ιάπωνες , που είχε ως αντικειμενικό στόχο την κατάληψη της Τουλάγκι στις Νήσους του Σολομώντα και του Πορτ Μόρεσμπι στην Νέα Γουινέα .
Η κατοχή των δύο αυτών στρατηγικών σημείων θα επέτρεπε στους Ιάπωνες να διαθέτουν βάσεις απ ' όπου θα ήταν δυνατό να πλήξουν και να καταλάβουν την Αυστραλία .
Πριν τον σχεδιασμό αυτής της επιχείρησης είχαν πραγματοποιηθεί , κατά τους πρώτους μήνες του 1942 , πολλές άλλες μεγαλύτερης ή μικρότερης κλίμακας , που απέφεραν την κατάληψη των Φιλιππίνων , της Ταϊλάνδης , της Σιγκαπούρης , των Ολλανδικών Δυτικών Ινδιών , των Νήσων Γκίλμπερτ , των νήσων Γκουάμ και Ουέηκ και της Νέας Βρετανίας .
Οι επιχειρήσεις αυτές επέφεραν και μεγάλες απώλειες στις συμμαχικές δυνάμεις ξηράς , θάλασσας και αέρα των ΗΠΑ , της Αυστραλίας και της Νέας Ζηλανδίας .
Ωστόσο , και οι Αμερικανοί είχαν συμβάλει στην λήψη αποφάσεων για την `` αμυντική περίμετρο '' που αποτελούσε ακρογωνιαίο λίθο στην ιαπωνική επεκτατικότητα .
Από τα τέλη Δεκεμβρίου 1941 , ο Πρόεδρος Φράνκλιν Ρούζβελτ πίεζε τους επικεφαλής του Ενιαίου Επιτελείου για την πραγματοποίηση μιας αεροπορικής επιδρομής κατά της Ιαπωνίας , με μοναδικό στόχο την τόνωση του αμερικανικού ηθικού .
Η επιδρομή αυτή πραγματοποιήθηκε στις 12 Απριλίου 1942 από ένα σμήνος βομβαρδιστικών Β25Β με επικεφαλής τον αντιπτέραρχο Τζέιμς Ντούλιτλ ( James `` Jimmy '' Doolittle ) , τα οποία απογειώθηκαν από τα αεροπλανοφόρα USS Enterprise και USS Hornet .
Η επιδρομή ήταν επιτυχής από την άποψη ότι το Τόκιο βομβαρδίστηκε για πρώτη φορά μετά την αμερικανοϊαπωνική σύρραξη , αν και το τίμημά της σε άνδρες ήταν σχετικά μεγάλο .
Ωστόσο , η `` αμυντική περίμετρος '' της Ιαπωνίας είχε παραβιαστεί .
Στις ΗΠΑ κυριάρχησε το σύνθημα `` Doolitle do'it '' ( Ο Ντούλιτλ το κατάφερε ) .
Θέλοντας να εδραιώσουν την `` αμυντική περίμετρο '' - όπως την αποκαλούσαν - γύρω από την Ιαπωνία , επόμενος στόχος ήταν η εισβολή και κατάληψη του βόρειου τμήματος της Αυστραλίας , ώστε να μη μπορεί να χρησιμοποιηθεί ως βάση που θα απειλούσε τις κτήσεις τους στον Ειρηνικό .
Η ίδια η Αυστραλία είχε σχετικά μικρές δυνάμεις , που δεν θα ήταν δυνατό να αποκρούσουν ισχυρές ιαπωνικές .
Επιπλέον , η ακριβής περιοχή στην οποία σχεδίαζαν να εισβάλουν οι Ιάπωνες δεν ήταν καθόλου γνωστή και η άμυνα ακτογραμμής παρόμοιου μήκους ήταν ολοσχερώς αδύνατη από πλευράς Αυστραλίας .
Ο στρατηγός Μακ Άρθουρ , όταν του τέθηκε το πρόβλημα της προστασίας της Αυστραλίας , απάντησε ότι `` η άμυνα της Αυστραλίας θα είναι δυνατή μόνον απ ' έξω '' εννοώντας ότι έπρεπε να αποτραπεί η όποια προσπάθεια απόβασης σε αυτήν . Όταν , όμως , ο Αυτοκρατορικός Ιαπωνικός Στρατός πρότεινε την απόβαση στην Αυστραλία , το Αυτοκρατορικό Ναυτικό αντέτεινε ότι δεν διέθετε δυνάμεις ικανές να υποστηρίξουν παρόμοιο εγχείρημα .
Ο ναύαρχος Σιγκεγιόσι Ινούε αντιπρότεινε την κατάληψη της Τουλάγκι και του Πορτ Μόρεσμπι , κάτι που θα έθετε την βόρεια Αυστραλία σε ακτίνα δράσης των ιαπωνικών βομβαρδιστικών .
Επιπλέον , ανέφερε ότι η κατάληψη αυτών των θέσεων ισχυροποιούσε την άμυνα της Ραμπαούλ στη Νέα Βρετανία , που ήταν η ισχυρότερη ιαπωνική βάση στην περιοχή .
Στρατός και Ναυτικό αποδέχτηκαν την πρόταση του Ινούε , στοχεύοντας παράλληλα στην επέκταση των επιχειρήσεων , αφού οι δύο στόχοι θα είχαν καταληφθεί , στην κατάληψη των Φίτζι , της Νέας Καληδονίας και της Σαμόα .
Αν αυτοί οι στόχοι επιτυγχάνονταν , η αποκοπή Αυστραλίας - ΗΠΑ θα ήταν ολοσχερής . Ήδη από τον Απρίλιο του 1942 το σχέδιο ΜΟ είχε εκπονηθεί .
Προέβλεπε κατάληψη του Πορτ Μόρεσμπι δια θαλάσσης και ασφάλισή του από αντεπιθέσεις ανακατάληψης ως τις 10 Μαΐου .
Οι πληροφορίες των Ιαπώνων σχετικά με την δύναμη που υπερασπιζόταν το Πορτ Μόρεσμπι έκαναν λόγο για δύναμη περίπου συντάγματος , κατέληξαν ωστόσο να προβλέψουν ότι την πόλη υπερασπίζονταν περίπου 5.000 άνδρες .
Προβλεπόταν επίσης η κατάληψη της Τουλάγκι ως τις 2 ή 3 του ίδιου μήνα , με σκοπό την εγκατάσταση εκεί βάσης υδροπλάνων για επιθέσεις κατά στόχων στον Ειρηνικό Ωκεανό .
Οι δευτερεύοντες στόχοι του σχεδίου ήταν δύο : Πρώτον , η επέκταση των επιχειρήσεων προς Ναουρού και Νήσο του Ωκεανού , ώστε να καταληφθούν τα φωσφορούχα κοιτάσματα των περιοχών αυτών και , δεύτερον , η πρόκληση των αμερικανικών αεροπλανοφόρων σε μάχη , ώστε οι ιαπωνικές δυνάμεις να τα καταστρέψουν .
Η έφοδος κατά του Πορτ Μόρεσμπι προβλεπόταν να εκκινήσει από την Ραμπαούλ με κάλυψη από τα αεροσκάφη των δύο μεγάλων ιαπωνικών αεροπλανοφόρων IJN Shokaku ( Σοκακού ) και IJN Zuikaku ( Ζουικακού ) .
Είχε προβλεφθεί ασφαλώς ότι η κύρια αποβατική δύναμη θα επισημαινόταν από τους αντιπάλους που θα δοκίμαζαν να επέμβουν και η βασική ιδέα ήταν να παραμείνουν σε κάποια απόσταση τα αεροπλανοφόρα και να επιτεθούν κατά των συμμαχικών σκαφών από πίσω .
Αυτό που δεν είχε ληφθεί υπόψη από τους Ιάπωνες ήταν ότι οι αποκρυπτογράφοι του Αμερικανικού Ναυτικού είχαν καταφέρει να σπάσουν τους ιαπωνικούς κώδικες επικοινωνίας . Όταν το σχέδιο έγινε γνωστό μέσω ραδιοσημάτων στις μονάδες που θα συμμετείχαν , οι Αμερικανοί αποφάσισαν να στείλουν την δύναμη κρούσης ( Task Force ) 17 στην περιοχή , την οποία θα συνεπικουρούσαν τα δύο αεροπλανοφόρα `` Λέξινγκτον '' ( USS Lexington ) και `` Γιόρκταουν '' USS Yorktown .
Κατά τα τέλη Απριλίου οι Ιάπωνες απέστειλαν τα υποβρύχια RO-33 και RO-33 για να κάνουν αναγνώριση των περιοχών που σχεδιάζονταν οι αποβάσεις .
Τα σκάφη ερεύνησαν το Αρχιπέλαγος Λουιζιάδων , το πέρασμα `` Jomard '' και την περιοχή της νήσου Ρόσσελ καθώς και την θαλάσσια διαδρομή προς Πορτ Μόρεσμπι από τα ανατολικά .
Δεν συνάντησαν ούτε ένα συμμαχικό σκάφος και επέστρεψαν στη Ραμπαούλ το μεν πρώτο στις 23 το δε δεύτερο στις 24 Απριλίου .
Ο στόλος των εβδομήντα περίπου σκαφών που είχαν προετοιμάσει οι Ιάπωνες ήταν πλέον έτοιμος να αποπλεύσει από τις βάσεις του .
Τη γενική διοίκηση των επιχειρήσεων είχε αναλάβει ο ίδιος ο Ινούε .
Οι Αμερικανοί είχαν προετοιμάσει μια κατά πολύ μικρότερη δύναμη για να αντιμετωπίσουν τον Ιαπωνικό στόλο , αλλά εκείνη την εποχή δεν διέθεταν περισσότερα ή ισχυρότερα σκάφη ..
Υπήρχαν , βέβαια , ακόμη τα αεροπλανοφόρα Χόρνετ και Εντερπράιζ , αλλά αυτά είχαν αναλάβει την επιδρομή Ντούλιτλ και χρειάζονταν επιπλέον πέντε ημέρες για την επιστροφή και την προετοιμασία τους , ενώ το τρίτο ενεργό αεροπλανοφόρο , το Σαρατόγκα επισκευαζόταν από τις ζημιές που του είχε προκαλέσει μια ιαπωνική τορπίλη .
Επικεφαλής των αμερικανικών δυνάμεων ήταν ο ναύαρχος Τσέστερ Νίμιτς ( Chester Nimitz ) και ο υποναύαρχος Φρανκ Φλέτσερ , στον οποίο ο Νίμιτς είχε αφήσει πλήρη ελευθερία τακτικών κινήσεων `` προκειμένου να επιφέρει τις μεγαλύτερες δυνατές φθορές στον εχθρό '' .
Οι δυνάμεις του Φλέτσερ έφθασαν στην περιοχή την 1η Μαΐου , σχεδόν ταυτόχρονα με τις δυνάμεις που κατευθύνονταν προς Τουλάγκι .
Η βασική δύναμη κρούσης των Ιαπώνων είχε ως `` σπονδυλική στήλη '' τα δύο μεγάλα αεροπλανοφόρα Ζουικακού και Σοκακού .
Περιλάμβανε επίσης δύο βαρέα καταδρομικά και έξι αντιτορπιλικά .
Τελούσε υπό τις διαταγές του υποναυάρχου Τακέο Τακάγκι ( ο οποίος είχε επιλέξει ως ναυαρχίδα το καταδρομικό Miyoko ενώ ο υποναύαρχος Τσουίτσι Χάρα επέβαινε στο Ζουικακού και είχε την τακτική διοίκηση των αεροπλανοφόρων .
Μια παράδοση εννέα αεροσκαφών `` Zero '' από τα αεροπλανοφόρα στη βάση της Ραμπαούλ απέτυχε λόγω κακών καιρικών συνθηκών , ένα μάλιστα κατέπεσε στον Ωκεανό λόγω έλλειψης καυσίμων .
Η επιχείρηση ματαιώθηκε , προκειμένου να μη διαταραχθεί το χρονοδιάγραμμα της πορείας και ο Τακάγκι έπλευσε προς τις νήσους του Σολομώντα για να ανεφοδιαστεί .
Στις 3 Μαΐου η ιαπωνική δύναμη , της οποίας ηγείτο ο υποναύαρχος Κιγιοχίντε Σίμα ( Kiyohide Shima ) αποβιβάστηκε στην Τουλάγκι .
Η δύναμη αποτελείτο από δύο σκάφη πόντισης ναρκών , έξι ναρκαλιευτικά , δύο διωκτικά υποβρυχίων , δύο αντιτορπιλικά και ένα οπλιταγωγό με 400 περίπου άνδρες .
Ως ομάδα κάλυψης χρησιμοποιήθηκαν τα σκάφη της μοίρας του υποναυάρχου Αριτόμο Γκότο ( Aritomo Gotō ) , την οποία αποτελούσαν τέσσερα βαρέα καταδρομικά , ένα αντιτορπιλικό και το ελαφρύ αεροπλανοφόρο Σόχο ( Shōhō ) .
Μια ακόμη μοίρα υποστήριξης , διοικούμενη από τον υποναύαρχο Κουνινόρι Μαρούμο ( Kuninori Marumo ) , αποτελούμενη από δύο ελαφρά καταδρομικά , το υποστηρικτικό υδροπλάνων Kamikawa Maru και τρεις κανονιοφόρους παρέμεινε σε μεγαλύτερη απόσταση .
Η απόβαση στην Τουλάγκι ήταν επιτυχής για τους Ιάπωνες .
Στις 4 Μαΐου η Τουλάγκι είχε ασφαλιστεί και οι δύο μοίρες υποστήριξης διατάχθηκαν να πλεύσουν προς υποστήριξη των δυνάμεων που θα πραγματοποιούσαν την εισβολή στο Πορτ Μόρεσμπι .
Την γενική διοίκηση είχε ο ναύαρχος Ινούε , ο οποίος είχε εγκατασταθεί στο καταδρομικό Kashima .
Πληροφορούμενος την απόβαση στην Τουλάγκι , ο Φλέτσερ διέταξε το Γιορκτάουν να πλεύσει προς βορειο-βορειοδυτικά , προκειμένου τα αεροσκάφη του να προσβάλουν τις Ιαπωνικές δυνάμεις .
Στις 06:30 της 4ης Μαΐου 12 τορπιλοβόλα τύπου `` Devastator '' και 28 βομβαρδιστικά `` Dauntless '' καθέτου εφορμήσεως ξεκίνησαν από το αεροπλανοφόρο .
Στην επίθεση αυτή βύθισαν τρία ναρκαλιευτικά και προκάλεσαν σημαντικές ζημιές στο αντιτορπιλικό Kikuzuki , επιστρέφοντας στο `` Γιορκτάουν '' στις 09:30 .
Η δεύτερη και η τρίτη επίθεση ήταν λιγότερο επιτυχείς : Κατέρριψαν δύο υδροπλάνα και βύθισαν τέσσερα διασκευασμένα μικρά αποβατικά .
Ο Νίμιτς έγραψε αργότερα : `` Η επίθεση στην Τουλάγκι ήταν απογοητευτική , αν κριθεί ως προς τα πυρομαχικά που δαπανήθηκαν σε σχέση με τα αποτελέσματα που προέκυψαν '' .
Ο Φλέτσερ ήταν υποχρεωμένος να εγκαταλείψει την Τουλάγκι για να αντιμετωπίσει την επερχόμενη απόβαση στη Νέα Γουϊνέα .
Πιθανόν όμως ο Νίμιτς να ήταν υπερβολικά αυστηρός στην κριτική του : Τα αποτελέσματα δεν ήταν μηδαμινά , καθώς οι βομβαρδισμοί της Τουλάγκι απέτρεψαν την χρήση της πρόχειρα στημένης βάσης αναγνωριστικών υδροπλάνων , η οποία θα μπορούσε να αποβεί καθοριστική για την επερχόμενη σύγκρουση .
Στις 5 Μαΐου τα `` Γιορκτάουν '' και `` Λέξινγκτον '' συναντήθηκαν στο προκαθορισμένο σημείο του Ωκεανού , την ίδια στιγμή που οι ιαπωνικές δυνάμεις εισέρχονταν στην Θάλασσα των Κοραλλίων .
Η δύναμη κρούσης , την οποία διοικούσε ο ναύαρχος Τακάγκι κινήθηκε προς τα νησιά του Σολομώντα και , στρίβοντας δυτικά , παρέκαμψε το νησί Ρένελ ( Rennel Island ) εισερχόμενη και αυτή στην Θάλασσα των Κοραλλίων στις 7 του ίδιου μήνα .
Δύο ημέρες αργότερα , βομβαρδιστικά τύπου Β-17 εντόπισαν τον στόλο που προοριζόταν για την απόβαση στο Πορτ Μόρεσμπι και τον βομβάρδισαν από μεγάλο ύψος .
Βομβαρδισμός κατά κινούμενων στόχων από παρόμοιο ύψος ήταν αναμενόμενο να μην επιφέρει στην ιαπωνική δύναμη ούτε ένα πλήγμα .
Ολόκληρη την ημέρα τα αεροσκάφη των αντίπαλων αεροπλανοφόρων ερευνούσαν για τον εντοπισμό των αντίπαλων σκαφών .
Ο νεφοσκεπής ουρανός και η κακή ορατότητα δεν επέτρεψαν τον αλληλοεντοπισμό των αντιπάλων .
Ο Φλέτσερ πήρε τότε μια σημαντική απόφαση : Απέσπασε τρία καταδρομικά και τα συνοδευτικά σκάφη τους από την κύρια δύναμή του , ανέθεσε τη διοίκηση της μικρής αυτής δύναμης , την οποία `` βάπτισε '' `` Δύναμη κρούσεως 44 '' ( Task Force 44 ) στον υποναύαρχο Τζον Κρέις ( John Crace ) δίνοντάς του την εντολή να βρεθεί στην πορεία του αποβατικού στόλου των Ιαπώνων και να την ανακόψει .
Η δύναμη αυτή , μη διαθέτοντας αεροπορική κάλυψη , ήταν εξαιρετικά ευάλωτη σε τυχόν από αέρος ιαπωνικές επιθέσεις .
Την επόμενη ημέρα τα αεροπλανοφόρα έστειλαν εκ νέου τα αναγνωριστικά τους .
Αν και κανένας από τους αντιπάλους δεν εντόπισε την κύρια δύναμη του άλλου , εντοπίστηκαν δευτερεύοντες στόχοι : Οι Ιάπωνες βύθισαν το αντιτορπιλικό USS Sims και το ανεφοδιαστικό πετρελαιοφόρο USS Neosho .
Οι Αμερικανοί στάθηκαν τυχερότεροι : Εντόπισαν το βοηθητικό αεροπλανοφόρο `` Shoho '' και κατάφεραν να το βυθίσουν , αν και με βαριές απώλειες .
Στις 8 Μαΐου οι στόλοι ήρθαν επιτέλους σε επαφή : Οι Αμερικανοί εντόπισαν το μεγάλο αεροπλανοφόρο `` Shokaku '' , το κτύπησαν τρεις φορές προκαλώντας πυρκαϊές στο σκάφος και θέτοντάς το εκτός μάχης .
Το άλλο μεγάλο αεροπλανοφόρο , όμως , το `` Zuikaku '' , έπεσε σε θύελλα που το προστάτευσε από αεροπορικές επιθέσεις κι έτσι υπέστη ασήμαντες μόνον ζημίες . Όταν η θύελλα πέρασε , τα ιαπωνικά αεροσκάφη έπληξαν και τα δύο αμερικανικά αεροπλανοφόρα .
Το Γιόρκτάουν επλήγη από βόμβα και υπέστη ζημιές , αλλά το Λέξινγκτον , ( το ισχυρότερο από τα δύο , το οποίο οι Αμερικανοί αποκαλούσαν `` Λέιντι Λεξ '' ) δέχθηκε πλήγματα και από βόμβες και από τορπίλες .
Τα συνεργεία διάσωσης προσέτρεξαν στο πληγέν σκάφος και κατόρθωσαν να σβήσουν σχεδόν όλες τις πυρκαϊές που είχαν ξεσπάσει από τα πλήγματα .
Η κατάσταση έμοιαζε να έχει τεθεί υπό έλεγχο , και αυτό ανέφερε και ο αξιωματικός ασφαλείας του σκάφους .
Και ενώ οι Αμερικανοί πίστεψαν ότι το αεροπλανοφόρο τους είχε γλιτώσει , μια σειρά από ξαφνικές εκρήξεις πυρπόλησαν και κομμάτιασαν το σκάφος : Οφείλονταν στην ανάφλεξη των καυσίμων των αεροσκαφών που είχαν πληγεί .
Η κατάσταση αποδείχτηκε άμεσα τόσο σοβαρή , ώστε διατάχθηκε η εγκατάλειψη του σκάφους .
Παρόλ ' αυτά , το σκάφος επέπλεε ακόμη και τελικά βυθίστηκε από φίλια τορπίλη .
Η απόφαση του Φλέτσερ για την δημιουργία της `` Task Force 44 '' αποδείχτηκε σοφή : Ο στόλος του Ινούε , που προοριζόταν για την απόβαση στο Πορτ Μόρεσμπι , βλέποντας τις δυνάμεις του Κρέις να τον περιμένουν , διατάχτηκε από τον επικεφαλής υποναύαρχο Σιγκεγιόσι Ινούε να ανακρούσει πρύμνα .
Η απόβαση στο λιμάνι της Νέας Γουινέας δεν πραγματοποιήθηκε .
Στις 9 Μαΐου ο ναύαρχος Τακάγκι διατάσσεται να εξαπολύσει αεροπορική επίθεση κατά των αμερικανικών δυνάμεων .
Τα σκάφη του πράγματι απογειώνονται αλλά δεν καταφέρνουν να εντοπίσουν τον αμερικανικό στόλο και αναγκάζονται να επιστρέψουν άπρακτα .
Η τελευταία αυτή έξοδος σηματοδοτεί και το τέλος της ναυμαχίας στην Θάλασσα των Κοραλλίων .
Θεωρητικά , η ναυμαχία ήταν τακτική νίκη των Ιαπώνων , οι οποίοι κατάφεραν να βυθίσουν ένα από τα ισχυρότερα αμερικανικά αεροπλανοφόρα , ένα αντιτορπιλικό ( USS Sims ) , ένα πετρελαιοφόρο { USS Neosho } και να καταρρίψουν 69 αμερικανικά αεροσκάφη , προκαλώντας και 643 νεκρούς εν συνόλω .
Αντίστοιχα , έχασαν ένα μικρό ελαφρύ αεροπλανοφόρο , ένα αντιτορπιλικό , τρία μικρά βοηθητικά πολεμικά σκάφη , 92 αεροσκάφη όλων των τύπων και υπέστησαν απώλειες 962 ζωών .