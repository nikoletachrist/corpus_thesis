Η δημιουργία αυτού του μοντέλου προήλθε από τις προσπάθειες της Ναζιστικής Γερμανίας να κατασκευάσει ένα αυτοκίνητο για τον λαό .
Το 1931 , ο Φέρντιναντ Πόρσε ίδρυσε την εταιρεία Porsche GmbH , έχοντας ως συνεργάτες του τον γιο του , Φέρρι , τον Καρλ Ράμπε , τον Έρβιν Κομέντα και τον Φραντς Ξάβερ Ράιμπις .
Το ίδιο έτος , παρουσίασε και το πρώτο δοκιμαστικό πρωτότυπο μοντέλο της Porsche , το Porsche Typ 12 , από το οποίο και ελήφθησαν στη συνέχεια πολλά σχεδιαστικά στοιχεία για τον αρχικό Σκαραβαίο παραγωγής .
Το πρώτο πρόγραμμα της εταιρείας για μοντέλο παραγωγής , ήταν η σχεδίαση ενός αυτοκινήτου « του λαού » που θα ήταν προσβάσιμο για αγορά από όλο το λαό και , γι ' αυτό τον λόγο , το πρότζεκτ ονομάστηκε Volkswagen ( αυτοκίνητο του λαού ) .
Το πρόγραμμα αυτό το χρηματοδότησε ο Αδόλφος Χίτλερ , ο οποίος ήταν και ο εμπνευστής του σχεδίου , καθώς λίγο μετά την άνοδό του στην εξουσία , που έγινε τον Ιανουάριο του 1933 , είχε ήδη επινοήσει την ιδέα της κατασκευής ενός τεράστιου δικτύου αυτοκινητοδρόμων , που τελικά όντως κατασκευάστηκε και ονομάστηκε Autobahn , αλλά γνώριζε ότι η πλειοψηφία του γερμανικού πληθυσμού δεν είχε κανένα αυτοκίνητο . Έχοντας έτσι αντιληφθεί την ανάγκη της διάδοσης των αυτοκινήτων στο σύνολο της λαϊκής μάζας , έδωσε τις βασικές οδηγίες στον Πόρσε τον Μάιο του 1934 , σε μεταξύ τους συνάντηση στο ξενοδοχείο Κάιζερχοφ στο Βερολίνο .
Αναλύοντας τα σχέδιά του στον Πόρσε , του ζήτησε να είναι μικρομεσαίων διαστάσεων , ανθεκτικό στα δύσκολα , με αξιόπιστο αερόψυκτο κινητήρα , χαμηλή κατανάλωση που να μην υπερβαίνει τα 7 λίτρα στα 100 χιλιόμετρα , εύκολη συντήρηση και μηχανική επισκευή , όταν θα χρειαζόταν , και με μέγιστη τιμή πώλησης τα 990 μάρκα , ισοδύναμη με την τιμή μιας μοτοσυκλέτας τότε ή με 4.000 ευρώ σήμερα ( ο μέσος γερμανικός μισθός το 1939 , όταν λανσαρίστηκε το μοντέλο , ήταν 200 με 300 μάρκα ) .
Επιπλέον βασική οδηγία , ήταν να μπορεί να μεταφέρει 4 ενήλικες ή 2 ενήλικες και 3 παιδιά , με ταχύτητα 100 km/h .
Ο κινητήρας του μοντέλου σχεδιάστηκε και κατασκευάστηκε από τον μηχανικό της Porsche Franz Reimspiess και ήταν τετράχρονος , βενζίνης , επίπεδος 4-κύλινδρος ( H4 ) και αερόψυκτος , ενώ ο βασικός σχεδιασμός του διατηρήθηκε σε όλες τις μεταγενέστερες εκδοχές μεγαλύτερου κυβισμού .
Μάλιστα ο Πόρσε και η ομάδα του , παρά τη δυνατότητα των φθηνότερων εναλλακτικών επιλογών , επέλεξαν τα ακριβότερα ανταλλακτικά στην αερόψυξη , για την καλύτερη απόδοση του κινητήρα στις υψηλές στροφές .
Η αερόψυξη προτιμήθηκε γιατί το ψυκτικό υγρό αιθυλενογλυκόλη δεν ήταν τότε παντού διαθέσιμο και διότι τον χειμώνα το νερό πάγωνε εύκολα στα τότε ψυγεία .
Επίσης , εφάρμοσαν και καινοτομίες στο σασί , στον κινητήρα και στο κιβώτιο ταχυτήτων , ανεξάρτητα από το κόστος .
Ο Έρβιν Κομέντα σχεδίασε ένα καμπυλωτό και ιδιαίτερα αεροδυναμικό αμάξωμα , που αν και ήταν πολύ μαζεμένο , μπορούσε να μεταφέρει 4 ενήλικα άτομα με άνεση .
Είναι αξιοσημείωτο ότι ο αεροδυναμικός συντελεστής του αρχικού μοντέλου ήταν Cd 0,41 - ένα νούμερο πραγματικά εντυπωσιακό εν έτει 1938 , όταν και ξεκίνησε η παραγωγή των πρώτων αντιτύπων της τελικής μορφής του Σκαραβαίου , ειδικά αν αναλογιστεί κανείς ότι 0,41 ήταν και ο Cd της πρώτης γενιάς του Golf , που κυκλοφόρησε το 1974 .
Μια πρώτη εντύπωση για τη δομή και την αισθητική του μοντέλου δόθηκε το 1937 , όταν κατασκευάστηκαν 30 αντίτυπα προ-παραγωγής , γνωστά ως W30 .
Τα 30 αυτά αντίτυπα είχαν σχεδόν πανομοιότυπη εμφάνιση με το μετέπειτα Σκαθάρι , εκτός από τους κάπως πιο προεξέχοντες ακόμα μπροστινούς προβολείς .
Στα πλαίσια των δοκιμών του νέου μοντέλου , τα 30 αυτά W30 διάνυσαν συνολικά 2.900.000 χιλιόμετρα ( 1.800.000 μίλια ) υπό όλες τις πιθανές συνθήκες .
Η τελική εμφάνιση του αυτοκινήτου διαμορφώθηκε το 1938 , όταν και ενσωματώθηκαν εντελώς οι μπροστινοί προβολείς στο σασί .
Το έτος αυτό , για την μελλοντική μαζική παραγωγή του Volkswagen , ιδρύθηκε η εταιρεία Gesellschaft zur Vorbereitung des Volkswagen , η οποία αργότερα μετονομάστηκε σε Volkswagen-Werke GmbH και ξεκίνησε να κτίζεται το μεγαλύτερο εργοστάσιο αυτοκινητοβιομηχανίας της εποχής .
Στην πραγματικότητα θεμελιώθηκε μία ολόκληρη πόλη , αφού μαζί με το εργοστάσιο χτίστηκαν και ολόκληροι οικισμοί εργατικών κατοικιών μαζί με βοηθητικές εγκαταστάσεις .
Η πόλη αυτή ιδρύθηκε στις 1 Ιουλίου 1938 , υπό την ονομασία « Πόλη των αυτοκινήτων KdF » ( Stadt des KdF-Wagens ) .
Το 1945 , μετονομάστηκε σε Βόλφσμπουργκ και παραμένει μέχρι σήμερα η έδρα της αυτοκινητοβιομηχανίας Volkswagen .
Η αρχική ονομασία του μοντέλου από τον Πόρσε ήταν Porsche Typ 60 .
Κατά την επίσημη τελετή της παρουσίασης , στις 26 Μαΐου 1938 , ο Αδόλφος Χίτλερ , στον λόγο που εκφώνησε τότε , έδωσε στο μοντέλο το προπαγανδιστικό όνομα KdF-Wagen = « Kraft durch Freude » -Wagen / Αυτοκίνητο « Ισχύς μέσω χαράς » , το όνομα της επίσημης Ναζιστικής οργάνωσης για την παροχή ψυχαγωγικών δραστηριοτήτων στο ευρύ κοινό .
Το σχέδιο του Χίτλερ προέβλεπε , μέσω της Ναζιστικής αυτής οργάνωσης , κάθε πολίτης του Γ΄ Ράιχ να αποκτήσει ένα KdF αυτοκίνητο , με την παρακράτηση κάθε μήνα πέντε μάρκων από τον μισθό του .
Μάλιστα ο Φέρντιναντ Πόρσε διαφώνησε τότε με το όνομα αυτό , αλλά φυσικά δεν μπορούσε να θέσει ζήτημα επίσημης αμφισβήτησης της επιλογής του Χίτλερ .
Τον Αύγουστο του 1938 , ενώ το εργοστάσιο δεν είχε ακόμα πάρει την τελική του μορφή , τυπικά ξεκίνησε η παραγωγή του μοντέλου και τα πρώτα αντίτυπα εμφανίστηκαν στην αγορά στις αρχές του 1939 , αλλά μόλις 210 πρόφτασαν τότε να κατασκευαστούν , λόγω της έκρηξης του Β ' Π.Π .
Τον Σεπτέμβριο του 1939 , όταν ξέσπασε ο Δεύτερος Παγκόσμιος Πόλεμος , το υπό κατασκευή ακόμα εργοστάσιο άρχισε να παράγει στρατιωτικό εξοπλισμό , βάζοντας σε δεύτερη μοίρα το επιβατικό Volkswagen .
Ο Φέρντιναντ Πόρσε δέχτηκε να συμμετάσχει στο πρόγραμμα του Γ΄ Ράιχ και ανακατασκεύασε το επιβατικό όχημα , δημιουργώντας δύο στρατιωτικά οχήματα : το Type 82 Kübelwagen , που κατασκευάστηκε σε 52.000 αντίτυπα , και το αμφίβιο Type 166 Schwimmwagen , που κατασκευάστηκε σε 14.000 αντίτυπα .
Σχεδίασε τότε , επίσης , και τα άρματα μάχης Tiger I , Tiger II και Elefant .
Ως αποτέλεσμα , η παραγωγή του εργοστασίου μετατράπηκε σε πολεμική , κατασκευάζοντας τα πολεμικά αυτά οχήματα , μαζί και το Volkswagen Type 82E , το οποίο ουσιαστικά ήταν η στρατιωτική εκδοχή του Σκαθαριού .
Υπάρχει μια εσφαλμένη εντύπωση ότι η παραγωγή της πολιτικής έκδοσης είχε διακοπεί κατά τη διάρκεια του Β ' Π.Π .
Στην πραγματικότητα , από τον Σεπτέμβριο του 1939 έως το 1945 κατασκευάστηκαν και 620 αυτοκίνητα για πολιτική χρήση , αλλά τα περισσότερα για κάποιους προνομιούχους της Ναζιστικής ελίτ .
Για το ευρύ κοινό , ωστόσο , οι προκαταβολές και τα βιβλιάρια για την αγορά ενός αυτοκινήτου κατάντησαν φάρσα .
Η επίσημη κοστολόγηση με 990 γερμανικά μάρκα δεν κάλυπτε τα έξοδα παραγωγής και η τιμή πώλησης το 1946 , όταν πραγματικά έγινε διαθέσιμο στο ευρύ κοινό , ξεκίνησε στα 5.000 μάρκα .
Στις 11 Απριλίου 1945 τα Αμερικανικά στρατεύματα κατέλαβαν το εργοστάσιο της Volkswagen και τον Ιούνιο του 1945 , αμέσως μετά το τέλος του πολέμου , το εργοστάσιο πέρασε από τις στρατιωτικές δυνάμεις των ΗΠΑ στις βρετανικές .
Μάλιστα , όταν το εργοστάσιο ήταν υπό βρετανικό έλεγχο , το αρχικό σχέδιο ήταν ο εξοπλισμός συναρμολόγησης του μοντέλου να μεταφερθεί στο Ηνωμένο Βασίλειο , ως πολεμική αποζημίωση .
Ευτυχώς όμως για την Volkswagen , καμία βρετανική αυτοκινητοβιομηχανία δεν έδειξε ενδιαφέρον , διότι θεώρησαν ότι τα αυτοκίνητα με τον κινητήρα πίσω δεν θα είχαν μέλλον , ότι η παραγωγή του μοντέλου θα ήταν αντι-οικονομική και εμπορικώς ασύμφορη και ότι η εξωτερική αισθητική του ήταν υπερβολικά μη ελκυστική για τον μέσο αγοραστή .
Είναι εντυπωσιακό ότι κατά τη διάρκεια αυτού του ελέγχου και του σχετικού σχεδίου , ακόμα και ο Χένρυ Φορντ ο 2ος ( εγγονός του ιδρυτή της Ford Motor Company ) δήλωσε ότι ένα τόσο άσχημο αυτοκίνητο δεν θα μπορούσε να εύρισκε πελάτες .
Ως αποτέλεσμα , η γραμμή συναρμολόγησης του μοντέλου παρέμεινε οριστικά στο Βόλφσμπουργκ , ενώ τον Οκτώβριο του 1949 η Volkswagenwerk GmbH επανήλθε υπό γερμανική ιδιοκτησία .
Επίσης , με την επανέναρξη της παραγωγής το αυτοκίνητο μετονομάστηκε επίσημα σε Volkswagen Typ 1 , αν και στην καθημερινότητα επικράτησε το όνομα « Käfer » ( Σκαθάρι ) .
Συχνά αναφερόταν και ως σκέτο Volkswagen όταν ακόμα ήταν το μοναδικό μοντέλο της εταιρείας .
Το εργοστάσιο είχε υποστεί μεγάλες ζημιές από τους βομβαρδισμούς των Συμμάχων προς το τέλος του Β ' Παγκόσμιου Πολέμου , αλλά με βρετανική βοήθεια οι Γερμανοί εργάτες μπόρεσαν να κατασκευάσουν 1.785 οχήματα το 1945 και ως τα τέλη του έτους το εργοστάσιο λειτούργησε για πρώτη φορά σε σχεδόν κανονικούς ρυθμούς .
Σύντομα , ο ρυθμός παραγωγής επιταχύνθηκε ραγδαία , καθώς ήδη τον Μάρτιο του 1946 έφτασε τα 1.000 αντίτυπα τον μήνα , και από τα 19.244 αντίτυπα συνολικά το 1948 , έφτασε τα 46.146 αντίτυπα εν έτει 1949 .
Η ζήτηση αυξήθηκε επίσης κατακόρυφα , εντός και εκτός συνόρων , ενώ οι πρώτες εξαγωγές ξεκίνησαν τον Οκτώβριο του 1947 και σύντομα η Volkswagen απέκτησε παγκόσμια εξάπλωση .
Το 1950 , ο Σκαραβαίος και το μικρό και πολλαπλών χρήσεων επαγγελματικό Volkswagen Bus έφτασαν συνολικά τα 100.000 αντίτυπα , ενώ το εκατομμυριοστό Σκαθάρι παρήχθη στις 5 Αυγούστου 1955 και ώρα 14:10 . Έως τα μέσα της δεκαετίας του 1950 , είχε γίνει ήδη το νούμερο 1 σε πωλήσεις αυτοκίνητο στη Δυτική Γερμανία και το σύμβολο του οικονομικού θαύματος της μεταπολεμικής Δυτικής Γερμανίας .
Κατά τη δεκαετία του 1950 και τη δεκαετία του 1960 , το Σκαθάρι ήταν εξαιρετικά δημοφιλές σε όλα τα κράτη της Δυτικής και της Νότιας Ευρώπης , μεταξύ των οποίων και στην Ελλάδα . Ήταν αξιόπιστο , εύκολο σε συντήρηση , ανθεκτικό στις δύσκολες συνθήκες , με πιο ευρύχωρο σαλόνι από πολλά άλλα οικονομικά αυτοκίνητα της τότε εποχής , και όλα αυτά σε ιδιαίτερα προσιτή τιμή πώλησης .
Επίσης , ήταν πιο ισχυρό από τους ανταγωνιστές του ( Citroën 2CV , Renault 4CV , Mini , Fiat 500 και 600 , Saab 92 και Volvo PV444 ) και το μόνο που μπορούσε να αναπτύσσει και να διατηρεί σχετικά υψηλές ταχύτητες στον αυτοκινητόδρομο , αφού είχε σχεδιαστεί εξ αρχής για αυτό τον σκοπό .
Παράλληλα , κατάφερε να σημειώσει τεράστια επιτυχία και στις Ηνωμένες Πολιτείες , ως επιλογή αντίδρασης ενός μέρους του αγοραστικού κοινού στα υπερβολικά μεγάλα Αμερικανικά αυτοκίνητα των τότε δεκαετιών .
Τόσο το αντισυμβατικό και πρωτότυπο σχήμα του , όσο και η ανυπαρξία εγχώριων ανταγωνιστικών μοντέλων , του εξασφάλισαν την 1η θέση στις πωλήσεις μικρών αυτοκινήτων καθ ' όλη τη διάρκεια της δεκαετίας του 1960 , με ιδιαίτερη αποδοχή από την νεολαία ως σύμβολο επανάστασης και αντικομφορμισμού .
Το αποκορύφωμα σημειώθηκε τη χρονική περίοδο 1960 - 1965 και μάλιστα η ζήτηση ήταν τόσο μεγάλη , ώστε το 1963 η λίστα αναμονής μέχρι την παράδοση έφτασε τους 5 μήνες , κάτι σχεδόν ανήκουστο τότε στην Αμερική για μη εγχώριο μοντέλο .
Είναι χαρακτηριστικό ότι το Σκαθάρι είχε παγκόσμιας κλίμακας απήχηση , με εξαιρετικά μεγάλη δημοτικότητα σε όλες τις ηπείρους .
Αντιθέτως , κανένας από τους ανταγωνιστές του δεν κατάφερε ποτέ κάτι ανάλογο , καθώς οι περισσότεροι σημείωσαν μεν τεράστια εμπορική επιτυχία , αλλά μόνο στην Ευρώπη , ενώ ειδικότερα το Citroën 2CV ( μολονότι είχε επίσης παγκόσμια εμπορική διαθεσιμότητα και σε όλες τις ηπείρους ) γνώρισε μεγάλη μεγάλη απήχηση σε πολλές χώρες της Ευρώπης , στη Λατινική Αμερική και σε αρκετές χώρες της Αφρικής και της Ασίας .
Ο ρυθμός παραγωγής του Σκαραβαίου ήταν σταθερά ανοδικός και το αποκορύφωμα σημειώθηκε το έτος 1971 , όταν η ετήσια διεθνής παραγωγή έφτασε τα 1.291.612 αντίτυπα .
Αμέσως μετά , στις 17 Φεβρουαρίου 1972 , όταν κατασκευάστηκε το όχημα με αύξοντα αριθμό 15.007.034 που ήταν ένα μπλε μεταλλικό , ξεπέρασε σε αριθμό αντιτύπων το Ford Model T , παίρνοντάς του έτσι τον τίτλο του πιο εμπορικού αυτοκινήτου όλων των εποχών .
Το 1973 , η συνολική παραγωγή είχε πλέον υπερβεί τα 16 εκατομμύρια αντίτυπα και στις 23 Ιουνίου 1992 έφτασε τα 21 εκατομμύρια αντίτυπα , αν και από το 1995 ο ρυθμός παραγωγής επιβραδύνθηκε στο ελάχιστο .
Το αρχικό μοντέλο του 1938 έφερε κινητήρα 995 cm³ και ισχύος 25 hp .
Με την επαναφορά του ονόματος Volkswagen , το 1945 , απέκτησε κινητήρα 1.131 cm³ και ισχύος 30 hp , παίρνοντας έτσι την εμπορική ονομασία VW 1100 στην Ευρώπη .
Σταδιακά , οι κυβισμοί του κινητήρα αυξάνονταν : το 1954 αυξήθηκε στα 1.192 cm³ και η ισχύς στους 36 hp , και μετονομάστηκε σε VW 1200 , το οποίο έλαβε μια αύξηση της ισχύος στους 40 hp το 1960 .
Το 1965 , για την σεζόν του 1966 , προστέθηκε ως προαιρετική επιλογή και ένας κινητήρας 1.285 cm³ με ισχύ 50 hp , έκδοση που ονομάστηκε VW 1300 .
Το 1966 , για την σεζόν του 1967 , προστέθηκε και μια ακόμα ισχυρότερη προαιρετική επιλογή , ένας κινητήρας 1.493 cm³ με ισχύ 53 hp στις 4.200 rpm , έκδοση που ονομάστηκε VW 1500 .
Ο κινητήρας αυτός καθιερώθηκε τότε ως στάνταρ για τα μοντέλα εξαγωγής στις ΗΠΑ .
Με την έναρξη της σεζόν του 1970 , τα μοντέλα εξαγωγής στη Βόρεια Αμερική έλαβαν μια αύξηση του κυβισμού του κινητήρα , από τα 1.493 cm³ στα 1.584 cm³ και η ισχύς έφτασε τους 57 hp .
Την σεζόν του 1971 , σε όλα τα Σκαθάρια , ο προαιρετικός κινητήρας των 1.5 λίτρων αντικαταστάθηκε από έναν κινητήρα 1.6 λίτρων , ισχύος 60 hp ( 45 kW ; 61 PS ) .
Το στάνταρ Beetle μετονομάστηκε σε VW 1300 , ενώ όταν έφερε τον κινητήρα 1.6 λίτρων ονομαζόταν επίσημα 1300 S , προκειμένου να μην προκληθεί σύγχυση με το Volkswagen Type 3 , που είχε ήδη ονομαστεί επίσημα VW 1500 και VW 1600 .
Η εμπορική ονομασία του Σκαραβαίου έγινε τότε 1302 / 1302 S και ειδικά στη Βόρεια Αμερική το 1302 πωλήθηκε ως Super Beetle .
Το 1972 , όλα τα Σκαθάρια απέκτησαν ένα νέο και 4-άκτινο τιμόνι , από πλαστικό , για βελτίωση της ασφάλειας , καθώς και ένα υψηλότερο κατά 4,0 εκατοστά πίσω παρμπρίζ .
Την σεζόν του 1973 , το 1302 μετονομάστηκε σε 1303 και απέκτησε ένα μεγαλύτερο και καμπυλωτό μπροστινό παρμπρίζ ( σε αντίθεση με το παλαιότερο επίπεδο ) και πιο ογκώδη πίσω φώτα , που έγιναν τότε γνωστά ως « η αισθητική του ελέφαντα » .
Καθώς η δεκαετία του 1970 προχωρούσε , οι πωλήσεις άρχισαν πλέον να πέφτουν , δημιουργώντας για λίγα χρόνια μια κρίσιμη κατάσταση για την εταιρεία .
Με τη βοήθεια της γερμανικής κυβέρνησης , η Volkswagen παρουσίασε εγκαίρως , τον Μάιο του 1974 , τον αντικαταστάτη του , το πολύ πιο σύγχρονο Golf , το οποίο σημείωσε επίσης τεράστια εμπορική επιτυχία .
Επιπρόσθετο αποτέλεσμα της εισαγωγής του Golf , ήταν η άμεση μετατροπή του εξοπλισμού στο Βόλφσμπουργκ , για την παραγωγή του Golf , και το τελευταίο Σκαθάρι παραγωγής στο Βόλφσμπουργκ , ένα πράσινου χρώματος , κατασκευάστηκε στις 1 Ιουλίου 1974 .
Η συνολική παραγωγή στο συγκεκριμένο εργοστάσιο , το οποίο αμέσως μετά ξεκίνησε την κατασκευή του Golf , έφτασε τα 11.916.519 Σκαθάρια .
Ωστόσο , παρά την εισαγωγή του Volkswagen Golf το 1974 και του λίγο μικρότερου Volkswagen Polo τον Μάρτιο του 1975 , η παραγωγή του Σκαραβαίου συνεχίστηκε για 3,5 ακόμα έτη σε άλλα γερμανικά εργοστάσια , αν και σε πολύ λιγότερα αντίτυπα .
Τελικώς , στις 19 Ιανουαρίου 1978 παρήχθη στο Έμντεν της Γερμανίας το τελευταίο αντίτυπο ευρωπαϊκής κατασκευής , ένα χρώματος Ντακότα μπεζ , ενώ η παραγωγή Σκαραβαίων για εξαγωγή στην αγορά των ΗΠΑ είχε σταματήσει ήδη τον Ιούλιο του 1977 .
Μετέπειτα , η εταιρεία το εισήγαγε στην Ευρώπη κατόπιν παραγγελίας , από το εργοστάσιό της στο Μεξικό , έως και το 1985 .