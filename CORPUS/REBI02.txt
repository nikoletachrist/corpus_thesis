Παράλληλα , από το 1939 μέχρι το 1941 διετέλεσε διευθυντής του περιοδικού « Εκκλησία » ( μηνιαία έκδοση της Εκκλησίας της Ελλάδος ) , ενώ συνέβαλε και στην έκδοση του περιοδικού « Θεολογία » .
Η κυβέρνηση κατοχής τον απέλυσε από συνοδικό γραμματέα και ο αρχιεπίσκοπος Χρύσανθος , λίγο πριν εκδιωχθεί , τον διόρισε εφημέριο του νοσοκομειακού ναού του Ευαγγελισμού , όπου παρέμεινε σε όλη τη διάρκεια της κατοχής .
Μετά την κατοχή αποσύρθηκε και αφοσιώθηκε στη μελέτη και τη συγγραφή .
Το 1945 υπέβαλε στη Θεολογική Σχολή διατριβή για τη θέση του υφηγητή , το 1946 απέσυρε όμως την υποψηφιότητά του σε ένδειξη διαμαρτυρίας για διαφωνία του με καθηγητές του .
Το 1949 διορίστηκε πρωθιερέας των Ανακτόρων , θέση στην οποία παρέμεινε ως το 1967 .
Τον Σεπτέμβριο του 1959 εξελέγη καθηγητής Κανονικού Δικαίου και Ποιμαντικής στη Θεολογική σχολή του Αριστοτελείου Πανεπιστημίου Θεσσαλονίκης .
Παράλληλα , ανέπτυξε πλούσιο συγγραφικό έργο και τιμήθηκε με τον χρυσό σταυρό του Τάγματος των Αγίων Γεωργίου και Κωνσταντίνου .
Στις αρχές της δεκαετίας του 1960 , ο Ιερώνυμος , εκμεταλλευόμενος την επιρροή του στη βασιλική οικογένεια , ενεπλάκη ενεργά στα εκκλησιαστικά πράγματα , συμβάλλοντας με αυτόν τον τρόπο στην αστάθεια που επικρατούσε στους κόλπους της ελλαδικής εκκλησίας .
Από την άλλη , παρά την υποστήριξή του από το Παλάτι , δεν εξελέγη επίσκοπος κατά τις πολλαπλές αρχιερατικές εκλογές του 1965 .
Για την ανάρρηση του Ιερώνυμου στον αρχιεπισκοπικό θρόνο προηγήθηκε η αντικανονική απομάκρυνση του τότε αρχιεπισκόπου Χρυσοστόμου από τη χούντα και τα ανάκτορα .
Η ανατροπή του αρχιεπισκόπου Χρυσοστόμου διευκολύνθηκε από το ότι ο ίδιος ήταν ηλικιωμένος .
Συγκεκριμένα τη Μεγάλη Παρασκευή , 28 Απριλίου 1967 , κατά την περιφορά του Επιταφίου , ο Χρυσόστομος πιέστηκε να επιβιβαστεί σε αυτοκίνητο που τον μετέφερε στο σπίτι του .
Λίγο αργότερα , κάποιοι που ισχυρίστηκαν ότι είναι γιατροί , συνοδευόμενοι από νοσοκόμες και αστυνομικούς , τον επισκέφτηκαν και του ζήτησαν να ετοιμαστεί για εισαγωγή στο νοσοκομείο .
Παρά τη σθεναρή άρνησή του και τη διαβεβαίωση του προσωπικού του γιατρού , Δημητρίου Καπνιά , ότι δεν είχε πρόβλημα υγείας , οι αυτόκλητοι επισκέπτες αρνήθηκαν να αποχωρήσουν χωρίς τον Χρυσόστομο , μέχρι τις πρώτες πρωινές ώρες του Σαββάτου , οπότε τον ανάγκασαν να τους ακολουθήσει στο νοσοκομείο του Ερυθρού Σταυρού .
Ωστόσο -και παρά τις πιέσεις- ο Χρυσόστομος αρνήθηκε να παραιτηθεί και εξαναγκάστηκε να παραμείνει στο νοσοκομείο του Ερυθρού Σταυρού για περισσότερο από ένα μήνα , χωρίς να είναι ασθενής .
Στις 6 Μαΐου , αξιωματούχος των Ανακτόρων παρέδωσε στον Χρυσόστομο δύο παραλλαγές επιστολής παραίτησης για να διαλέξει ποια θα υπογράψει ..
Σε επιστολή του προς τον τότε βασιλιά , ο αρχιεπίσκοπος Χρυσόστομος δήλωνε την πλήρη άρνησή του να παραιτηθεί , « …αρνούμαι διαρρήδην να γίνω παραβάτης θείων προσταγμάτων διότι θα είμαι ρίψασπις και προδότης και επίορκος , και υπό τοιαύτας συνθήκας δε θα θελήσω ποτέ [ ... ] να καλύψω εξ αισχύνης το πρόσωπό μου .
Αν η εκκλησία και η πολιτεία θελήσει ούτως ή άλλως , είτε κανονικώς είτε νομίμως να επιβάλει μίαν λύσιν , αντίθετον προς τας πεποιθήσεις μου , εγώ ου δύναμαι εμποδίσαι αυτήν και θα έχω να δικαιολογηθώ ενώπιον του δικαίου Κριτού ότι βία και δυναστεία υπέκυψα , αλλά και μετά διαμαρτυριών ενώπιον θεού και ανθρώπων » Στις 10 Μαΐου 1967 η δικτατορική κυβέρνηση Κόλλια , προχώρησε στη θέσπιση του αναγκαστικού νόμου 3/1967 με τον οποίο ανέτρεψε το υφιστάμενο από το 1923 κανονικό εκκλησιαστικό καθεστώς . Έτσι επιβλήθηκε η σύσταση αριστίνδην Ιεράς Συνόδου για εκλογή νέου αρχιεπισκόπου .
Κατήργησε δηλαδή τη Σύνοδο της Ιεραρχίας ως ανώτατη εκκλησιαστική αρχή και επέβαλε στην Εκκλησία της Ελλάδος μια « Αριστίνδην Σύνοδο » , από οκτώ μητροπολίτες που διορίσθηκαν ήδη την επομένη με βασιλικό διάταγμα και οι οποίοι ήταν εκείνοι , οι ελάχιστοι ιεράρχες , που δέχονταν να συνεργαστούν ανοικτά με τη δικτατορία .
Ακολούθως ο δικτατορικός υπουργός Παιδείας και Θρησκευμάτων Καλαμποκιάς κήρυξε τον αρχιεπισκοπικό θρόνο εν χηρεία , επεκτείνοντας και στον Χρυσόστομο την αντίστοιχη διάταξη του νομοθετικού διατάγματος 4589/1966 , που υποχρέωνε σε αποχώρηση τους μητροπολίτες και βοηθούς επισκόπους μόλις αυτοί συμπλήρωναν το ογδοηκοστό έτος της ηλικίας τους . Έτσι , ο υπουργός Παιδείας και Θρησκευμάτων της Χούντας κήρυξε τον αρχιεπισκοπικό θρόνο εν χηρεία , παρόλο που ο κανονικός Αρχιεπίσκοπος Χρυσόστομος ζούσε .
Ο αρχιμανδρίτης των ανακτόρων και καθηγητής Πανεπιστημίου Ιερώνυμος Κοτσώνης επιλέχθηκε ως ένας από τους τρεις υποψηφίους που πρότεινε η οκταμελής αριστίνδην Ιερά Σύνοδος στον Κωνσταντίνο , ο οποίος και τον επέλεξε .
Η προδιαγεγραμμένη « εκλογή » του έγινε στις 13 Μαΐου του 1967 υπό την εποπτεία του ίδιου του ισχυρού άνδρα του καθεστώτος Γεωργίου Παπαδόπουλου και του Στυλιανού Παττακού ) και την επόμενη μέρα χειροτονήθηκε μητροπολίτης .
Η ενθρόνισή του πραγματοποιήθηκε στις 17 Μαΐου .
Ενδεικτικό της αντικανονικότητας της κατάστασης είναι το γεγονός πως η χειροτονία του Ιερώνυμου έγινε στις 4 Μαΐου 1967 , χωρίς να έχει παραιτηθεί ο κανονικός αρχιεπίσκοπος Χρυσόστομος Β΄ , του οποίου η εξαναγκασμένη παραίτηση έφερε τελικά ημερομηνία 11 Μαΐου 1967 .
Η ανάρρηση του Ιερώνυμου Κοτσώνη στον αρχιεπισκοπικό θρόνο αποτελεί την πρώτη και κυριότερη φάση του πραξικοπήματος στην Εκκλησία της Ελλάδος .
Με την αντικανονική εκλογή του θεωρήθηκε ευθέως ευνοούμενος της χούντας των συνταγματαρχών και χαρακτηρίστηκε χουντικός και βασιλικός .
Για τις συνθήκες κάτω από τις οποίες πραγματοποιήθηκε η ενθρόνιση του Ιερωνύμου , είναι χαρακτηριστική η εισήγηση του μητροπολίτη Κορίνθου Παντελεήμονος στην Έκτακτη Πολυμελή Σύνοδο στις 5 Μαρτίου του 1974 : « Εκ των μέχρι τούδε λεχθέντων συνάγεται ότι η άνοδος του Ιερωνύμου εις τον αρχιεπισκοπικόν θρόνον υπήρξε πάντη ανώμαλος και άκρως αντικανονική , επί πλέον πάσχουσα και εκ της χρησιμοποιήσεως δι ’ αυτήν κοσμικών αρχόντων » .
Κατά την περίοδο της αρχιερατείας του Ιερώνυμου - ευθέως ευνοούμενου του δικτατορικού καθεστώτος - απομακρύνθηκαν αντικανονικά πολλοί επίσκοποι από τις μητροπόλεις τους .
Με τον αντικανονικό δικτατορικό Νόμο 214/1968 κηρύχθηκαν έκπτωτοι οι Μητροπολίτες Θεσσαλονίκης Παντελεήμων Παπαγεωργίου και Αττικής και Μεγαρίδος Ιάκωβος Βαβανάτσος στερηθέντες του δικαιώματος άσκησης έφεσης .
Επίσης εξωθήθηκαν σε παραιτήσεις οι Μητροπολίτες Ελασσόνος Ιάκωβος Μακρυγιάννης , ο Θεσσαλιώτιδος και Φαναριοφαρσάλων Κύριλλος Καρμπαλιώτης , ο Δημητριάδος Δαμασκηνός Χατζόπουλος , ο Παραμυθίας Τίτος Ματθαιάκης και ο Λαρίσης και Πλαταμώνος Ιάκωβος Σχίζας .
Με τον αντικανονικό νόμο υποχρεωτικής αποχώρησης λόγω ορίου ηλικίας το 1968 απομακρύνθηκαν οι Μητροπολίτες Λευκάδος Δωρόθεος Παλλαδινός , Ηλείας Γερμανός Γκούρας , Βεροίας Καλλίνικος Χαραλαμπάκης και Χαλκίδος Γρηγόριος Πλειαθός .
Το 1969 απομακρύνθηκαν οι Μητροπολίτες Μονεμβασίας Κυπριανός Πουλάκος και Κυθήρων Μελέτιος Γαλανόπουλος καθώς μειώθηκε το όριο ηλικίας .
Το 1972 απομακρύνθηκαν λόγω ορίου ηλικίας οι Μητροπολίτες Πατρών Κωνσταντίνος Πλατής και Σισανίου Πολύκαρπος Λιώσης . 'Όλες αυτές οι πρόωρες απομακρύνσεις πέραν του ότι υπήρξαν προϊόν εξαναγκασμού ήταν και προδήλως αντικανονικές καθώς οι νομοθετικές διατάξεις που τις προκάλεσαν προσέκρουαν ευθέως στο Κανονικό Δίκαιο της Εκκλησίας με το οποίο κατοχυρώνεται η ισοβιότητα των αρχιερέων στο θρόνο της εκλογής τους ( παρεκτός των περιπτώσεων της καθαιρέσεως ή συντρεχόντων λόγων υγείας , που δεν ίσχυαν εν προκειμένω ) .
Με αυτόν τον τρόπο το δικτατορικό καθεστώς κατάφερε να απομακρύνει αφενός επισκόπους που δεν είχαν διάθεση συνεργασίας με το δικτατορικό καθεστώς και αφετέρου , στις κενές θέσεις που δημιουργήθηκαν , να τοποθετήσει νέους μητροπολίτες φιλικά διακείμενους προς αυτήν .
Μάλιστα , όλοι σχεδόν οι νέοι μητροπολίτες που εξελέγησαν από την αντικανονική Σύνοδο , είχαν δύο κοινά χαρακτηριστικά : προέρχονταν από την Αδελφότητα Θεολόγων « Ζωή » και στα χρόνια του Εμφυλίου Πολέμου είχαν υπηρετήσει ως στρατιωτικοί ιερείς-ιεροκήρυκες .
Την αντικανονική αυτή κατάσταση στην Εκκλησία της Ελλάδος καταδίκασε ο τότε επίσκοπος Βρεσθένης Δημήτριος Τρακατέλλης ο οποίος αν και εξελέγη Μητροπολίτης Αττικής και Μεγαρίδος αρνήθηκε τη θέση , λόγω του ελέγχου της Εκκλησίας της Ελλάδος από το δικτατορικό καθεστώς .
Στην πρώτη φάση της δικτατορίας άλλες παρεμβάσεις της Πολιτείας ήταν η με συντακτική πράξη απαγόρευση στους εκκλησιαστικούς λειτουργούς παντός ιερατικού βαθμού , της προσφυγής στο Συμβούλιο της Επικρατείας για διοικητικές πράξεις της δικτατορίας , η επιβολή « αντικανονικού και ανελεύθερου συστήματος απονομής εκκλησιαστικής δικαιοσύνης » κι ενός ιδιώνυμου εκκλησιαστικού αδικήματος : η απώλεια της έξωθεν καλής μαρτυρίας και η εξαιτίας αυτής αποχώρηση των κληρικών , αν και επρόκειτο περί ενός αγνώστου στους Ιερούς Κανόνες και την εκκλησιαστική παράδοση αδικήματος καθώς , όπως εξηγείται σχετικώς , η αναφερομένη εις την Προς Τιμόθεον Επιστολή του Απ .
Παύλου `` έξωθεν καλή μαρτυρία '' αφορά όχι στους Επισκόπους , αλλά στους λαϊκούς οι οποίοι επιθυμούν να εισέλθουν στον κλήρο .
Με το Ν.Δ . 126/1969 θεσπίζεται νέος Καταστατικός Χάρτης .
Κι ενώ διατηρείται η Ιερά Σύνοδος της Ιεραρχίας και η Διαρκής Ιερά Σύνοδος , θεσπιζόταν κάτι καινούργιο ως προς τη συγκρότησή τους : καταργούνταν τα προβλεπόμενα από τον Πατριαρχικό τόμο του 1850 και την Πατριαρχική Πράξη του 1928 « πρεσβεία » χειροτονίας και ίσου αριθμού μελών από τις « παλαιές » και « νέες χώρες » .
Με τα συντάγματα του 1968 και 1973 δεν παρέκκλιναν από τη συνήθη μορφή των συνταγματικών διατάξεων .
Σε όλη τη διάρκεια της δικτατορίας ο Ιερώνυμος υπήρξε ένας από τους μεσολαβητές μεταξύ του παλατιού και της ηγεσίας της χούντας .
Διαβίβαζε μάλιστα τα προσωπικά μηνύματα του Παπαδόπουλου και δεχόταν τις απαντήσεις του τότε βασιλιά Κωνσταντίνου .
Παράλληλα , οργάνωσε το φιλανθρωπικό έργο της Εκκλησίας .
Μεταξύ άλλων , μερίμνησε για την ίδρυση του Διορθοδόξου Κέντρου Πεντέλης , του Ιεραποστολικού Κέντρου , νοσοκομείου κληρικών , την αναδιοργάνωση της υπηρεσίας της « Χριστιανικής Αλληλεγγύης » , την ανάπτυξη των κατηχητικών σχολείων κ.ά .
Επίσης προώθησε τη χρήση κινητού ναού για τους παραθεριστές .
Μετά από επίσημα και ανεπίσημα διαβήματα , δημοσιεύματα του ξένου Τύπου στηλιτευτικά των μέτρων της Δικτατορίας , στις 17 Νοεμβρίου του 1967 ο διευθυντής της Εκκλησιαστικής Επιτροπής για Διεθνή Θέματα ( Commission of the Churches on International Affairs ) του Παγκοσμίου Συμβουλίου Εκκλησιών ( ΠΣΕ ) Δρ .
Φρέντερικ Νόλντε έστειλε επιστολή στον τότε Έλληνα πρωθυπουργό , με την οποία του ανέφερε πως Έλληνες μετανάστες εργάτες είχαν απειληθεί από όργανα του καθεστώτος , σύμφωνα με ανεπιβεβαίωτες πληροφορίες της Διεθνούς Αμνηστίας .
Στις αρχές του 1968 η Εκτελεστική Επιτροπή του Παγκόσμιου Συμβουλίου Εκκλησιών , αφού έλαβε το παραπάνω υπόμνημα του Νόλντε , ζήτησε να επισκεφθεί και να συναντήσει στην Ελλάδα εκπροσώπους της Ελληνικής Κυβέρνησης και της Αρχιεπισκοπής .
Ο τότε αρχιεπίσκοπος Ιερώνυμος όμως απέτρεψε την επίσκεψη του Γενικού Γραμματέα του ΠΣΕ , μια επίσκεψη με ιδιαίτερο συμβολισμό και διεθνή αντίκτυπο .
Ο καθηγητής Νικόλαος Ζαχαρόπουλος αναφέρει ότι μετά από αρκετό χρονικό διάστημα ο Γενικός Γραμματέας του ΠΣΕ ήλθε στην Ελλάδα αεροπορικώς , αλλά οι Ελληνικές αρχές δεν του επέτρεψαν αρχικά την είσοδο στην χώρα .
Μετά δύο ώρες του επετράπη .
Στις 4 με 20 Ιουλίου 1968 θα πραγματοποιείτο στην Ουψάλα της Σουηδίας η Δ΄ Γενική Συνέλευση του ΠΣΕ η Ελλαδική Εκκλησία όμως αρνήθηκε να αποστείλει αντιπροσώπους λόγω των τεταμένων σχέσεων Ελλάδας και Σουηδίας την περίοδο εκείνη .
Επίσης ο Ιερώνυμος επικαλέστηκε την ανάμιξη του ΠΣΕ στη σχεδίαση του νέου Συντάγματος της χώρας . Έτσι όμως , ο Ιερώνυμος γινόταν « φερέφωνο της Δικτατορίας » .
Ο Νικόλαος Ζαχαρόπουλος επισημαίνει πως η αποχή της Ελλαδικής Εκκλησίας από τις εργασίες της Συνέλευσης συνδεόταν και με τη θεματολογία της , που μεταξύ άλλων αφορούσε και την « κοινωνική και πολιτική δικαιοσύνη » , κάτι που θα δυσχέραινε την Ελληνική αντιπροσωπεία .
Ο Αρχιεπίσκοπος Ιερώνυμος Κοτσώνης αρνήθηκε να παραλάβει οικονομική βοήθεια που έστελνε το Παγκόσμιο Συμβούλιο Εκκλησιών για τους σεισμόπληκτους των Ιονίων νήσων , γιατί έτσι θα υποχρεωνόταν να ευχαριστήσει έναν διεθνή οργανισμό που ασκούσε κριτική στο Δικτατορικό καθεστώς της Ελλάδας .
Ο Ιερώνυμος Κοτσώνης ως παραλήπτης των επίσημων επιστολών του Παγκοσμίου Συμβουλίου Εκκλησιών προς την Ιερά Σύνοδο , στις οποίες το Συμβούλιο διαμαρτυρόταν για τα βασανιστήρια που λάμβαναν χώρα στην Ελλάδα την περίοδο εκείνη , ήταν γνώστης της κατάστασης χωρίς τελικά να δηλώσει ή να πράξει τίποτα .
Στα τέλη του 1968 ο Γ.Γ . του Παγκοσμίου Συμβουλίου Εκκλησιών , μετά από έκκληση της « οικουμενικής ομάδας » της πόλης Κρίφτελ της Δυτικής Γερμανίας , έστειλε προσωπικό και ανεπίσημο διάβημα προς τον Ιερώνυμο , με το οποίο τον καλούσε να παρέμβει με σκοπό την αποτροπή των θανατικών εκτελέσεων των Ελευθέριου Βερυβάκη και Αλέξανδρου Παναγούλη .
Ο Ιερώνυμος απάντησε χαρακτηρίζοντας την επιστολή αυτή , « παρέμβαση στα πολιτικά πράγματα της χώρας » και « επέμβαση υπέρ δολοφόνων » .
Ο Μητροπολίτης Σύρου Δωρόθεος Στέκας με σειρά επιστολών του ζητούσε από τον Ιερώνυμο άδεια να επισκεφθεί τους εξόριστους στη Γυάρο αλλά και κατέθεσε πρόταση για την απελευθέρωση των εξόριστων του νησιού .
Ο Ιερώνυμος όμως απέρριψε τα αιτήματα του Μητροπολίτη Δωρόθεου .
Στις 25 Νοεμβρίου του 1973 , όπου εκδηλώθηκε νέο πραξικόπημα που κατέλυσε την τότε δικτατορική κυβέρνηση του Σπύρου Μαρκεζίνη , κατόπιν προσκλήσεως του Δημητρίου Ιωαννίδη , ο Μητροπολίτης Ιωαννίνων Σεραφείμ προσήλθε από τα Ιωάννινα στην Αθήνα και όρκισε Πρόεδρο της Δημοκρατίας τον στρατηγό Φαίδωνα Γκιζίκη και στη συνέχεια την κυβέρνηση Αδαμαντίου Ανδρουτσόπουλου 1973 .
Η ιεροπραξία αυτή της ορκωμοσίας πραγματοποιήθηκε χωρίς την άδεια του Αρχιεπισκόπου και συνιστά το κανονικό αδίκημα της εισπηδήσεως , το οποίο και τιμωρείται από τους ιερούς κανόνες της Εκκλησίας .
Στα πλαίσια αυτά ο τότε Αρχιεπίσκοπος με έγγραφό του προς τη Σύνοδο κατήγγειλε την κανονική παράβαση και ζήτησε την επιβολή των σχετικών ποινών .
Καθώς όμως και ο Αρχιεπίσκοπος Ιερώνυμος είχε εκλεγεί αντικανονικά , κατά σαφή παράβαση της κείμενης νομοθεσίας που ορίζεται από το Κανονικό Δίκαιο , θεωρήθηκε πλέον ως ανεπιθύμητος .
Στις 15 Δεκεμβρίου 1973 ο Ιερώνυμος Κοτσώνης υπέβαλε την παραίτησή του και τοποτηρητής του αρχιεπισκοπικού θρόνου ανέλαβε ο Μητροπολίτης Καλαβρύτων και Αιγιαλείας Γεώργιος Πάτσης , που ήταν ο αρχαιότερος εκ των ιεραρχών .
Ο Ιερώνυμος μετά την παραίτησή του αποσύρθηκε στη γενέτειρά του , τα Υστέρνια Τήνου .
Εντωμεταξύ , στην Αθήνα , στις 12 Ιανουαρίου 1974 συνήλθε η κανονική Ιερά Σύνοδος , αποτελούμενη δηλαδή από τα μέλη της Ιεραρχίας που είχαν εκλεγεί προ της Δικτατορίας , ενώ απεκλείσθησαν οι αντικανονικώς εκλεγέντες επίσκοποι που εξελέγησαν από τις ψευδοσυνόδους της δικτατορίας ( αριστίνδην Συνόδους ) .
Διά της κανονικής πλεόν Συνόδου , εξελέγη Αρχιεπίσκοπος Αθηνών και πάσης Ελλάδος ο Σεραφείμ Τίκας σε διαδοχή του αντικανονικά εκλεγμένου προ επταετίας Ιερώνυμου Κοτσώνη .
Ο Ιερώνυμος Κοτσώνης τον Αύγουστο του 1987 έπαθε ημιπληγία .