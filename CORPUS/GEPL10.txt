Με την επικράτηση των Βυζαντινών το 971 , καταλύεται το Ανατολικό Βουλγαρικό Κράτος .
Η Πρέσπα εντούτοις βρίσκεται στο Δυτικό Βουλγαρικό Κράτος , εκεί όπου ο ηττημένος Τσάρος Νικόλαος ασκεί ακόμα την επιρροή του .
Ο θάνατος του Ιωάννου Τσιμισκή από τύφο τον Ιανουάριο του 976 , δίνει την ευκαιρία για επαναστατικές ζυμώσεις στην περιοχή , προς ανασύσταση του Βουλγαρικού κράτους .
Από τα « κομητόπουλα » , τους υιούς δηλαδή του τελευταίου Τσάρου ( Δαυίδ , Μωυσή , Ααρών και Σαμουήλ ) , ο Σαμουήλ θα ηγηθεί της προσπάθειας για ένα νέο Βουλγαρικό κράτος .
Ο Σαμουήλ , νεότερος όλων των « κομήτων » και με μητέρα Αρμένισα , εκμεταλλευόμενος συγκυρίες όπως το νεαρό της ηλικίας του Βασιλείου , έχει την περιοχή σε προτεραιότητα στο σχέδιο που ετοιμάζει .
Δεν πρέπει μεταξύ άλλων να λησμονούμε , πως προηγήθηκε η δολοφονία του μεγαλύτερου αδελφού του Δαυίδ , σε περιοχή μεταξύ της Πρέσπας και της Καστοριάς .
Η παρουσία του Σαμουήλ στην περιοχή εντοπίζεται πριν την επίσημη ανακήρυξή του σε Τσάρο το 997-8 , αφού το 992-3 , τοποθέτησε κτιτορική , μάλλον , επιγραφή , στον Ναό του Αγίου Γερμανού στο ομώνυμο χωριό των Πρεσπών , ως μνημόσυνο στους γονείς του Νικόλαο και Ριψιμία και τον δολοφονηθέντα αδερφό του Δαυίδ .
Ο Σαμουήλ , μεταξύ των ετών 977 και 985 λεηλατεί και ελέγχει πολλές περιοχές του Ελλαδικού και της Βαλκανικής , ενώ έχει ωριμάσει μέσα του η ιδέα της ανάδειξης των Πρεσπών και ειδικά της πάλαι ποτέ Αρχαίας Λύκας σε πρωτεύουσα του κράτους του .
Να σημειώσουμε πως την περίοδο αυτή , ο Άγιος Αχίλλειος είναι ενδολίμνια χερσόνησος αφού συνδέεται δια στενού περάσματος με την ξηρά .
Το πέρασμα αυτό , με λιθόστρωτο δρόμο , σήμερα μαζί με την αρχαία διάβαση έχει κατακλυστεί από τα νερά της λίμνης , μετατρέποντας την κορυφή της χερσονήσου σε νησί .
Επίσης βυθισμένος είναι και σχετικός οχυρωματικός πύργος .
Αντιλαμβανόμαστε πως η Πρέσπα αποτελούσε δύσκολο προορισμό και η πρωτεύουσα του νέου κράτους του Σαμουήλ βρισκόταν σε μια πολύ καλή αμυντικά θέση φυσικά οχυρωμένη .
Το 985 κυριεύει τελικά την Λάρισα και υποχρεώνει πολλούς Θεσσαλούς κατοίκους να τον ακολουθήσουν στην νέα πρωτεύουσα που χτίζει .
Η καταγωγή αυτή ως θρύλος μεταφέρονταν από στόμα σε στόμα σε πολλούς κατοίκους της περιοχής έως τις ημέρες μας .
Επίσης στην περιοχή όπως και στις περιοχές της Φλώρινας και της Αχρίδος , εγκαθιστά και πληθυσμούς με Αρμενική καταγωγή .
Ανέγειρε μεγαλοπρεπή Βασιλική , ως Καθεδρικό Ναό , και μετέφερε εκεί το λείψανο του Αγίου Αχιλλίου , επισκόπου Λαρίσης ( που είχε παραβρεθεί στην Α΄ Οικουμενική Σύνοδο με τον Ρηγίνο Σκοπέλου και τον Διόδωρο Τρίκκης ) .
Η οικοδόμηση του Ναού αυτού γίνεται σε κοντινή απόσταση από κτίσμα που αποτελούσε τα ανάκτορα του και πάνω ή πολύ κοντά στο αρχαίο νεκροταφείο της πόλης .
Παράλληλα δημιουργεί αντικανονική Αρχιεπισκοπή με πρώτο Αρχιεπίσκοπο τον Γερμανό ο οποίος μετετέθη στην Πρέσπα από την Έδεσσα - Βοδενά . Ήδη με το πέρασμα , σχεδόν , στον ΙΑ΄ αιώνα , πραγματοποιούνται σημαντικές μεταβολές .
Ο Σαμουήλ ηττάται για πρώτη φορά παρά τον Σπερχειό ποταμό το 997 , υπό των στρατευμάτων του στρατηγού Νικηφόρου Ουρανού .
Στην συνέχεια τα στρατεύματα του Βασιλείου του Β΄ , θα ανακτήσουν για την Κωνσταντινούπολη τις περισσότερες υπό Βουλγαρική Κατοχή περιοχές , ειδικά μετά την Μάχη του Κλειδιού το 1014 και έως το 1018 , μέσα σε αυτές και την Πρέσπα .
Παράλληλα με την ίδρυση της Αρχιεπισκοπής Αχρίδος , οι Πρέσπες θα υπαχθούν εκκλησιαστικά εκεί .
Σε αυτό το χρονικό διάστημα ο ίδιος ο Βασίλειος ο Β΄ , θα επισκεφτεί την περιοχή επιστρέφοντας από Αχρίδα και θα κατασκευάσει δύο νέα οχυρωματικά έργα στην περιοχή ( ή θα επεκτείνει υπάρχοντα ) , την « Βασιλίδα » στην Μεγάλη Πρέσπα και « έτερον εν τη λεχθείση λίμνη τη βραχυτέρα , ο και αυτό Κωνστάντιον επωνόμασε » .
Το πρώτο αναζητείται στην περιοχή της Galichica εντός της πΓΔΜ . Έχει προταθεί σχετικά σημείο με λείψανα οχύρωσης στο Τσάρεντβορ .
To δεύτερο προς τιμήν του αδερφού του Κωνσταντίνου του Η΄ , έχει εντοπισθεί στο Νοτιοανατολικό άκρο της νήσου του Αγίου Αχιλλείου στην θέση « Κάλε » ( προφανώς από το τουρκικό Kale που σημαίνει κάστρο και τείχος ) .
Πρόκειται για κάστρο με ελλειψοειδή περίμετρο , που έφερε πύργο στα Νοτιοδυτικά και μονόχωρο ξυλόστεγο μικρό ναό .
Το 1072 από την περιοχή θα περάσουν οι τυπικά σύμμαχοι των Βυζαντινών Αλαμάνοι , οι οποίοι θα λεηλατήσουν την περιοχή και τον μητροπολιτικό ναό του Αγίου Αχιλλείου , όπως μαρτυρεί ο Σκυλίτζης : « οι γε μην Αλαμάνοι και Φράγγοι ( γένη δε ούτοι δυτικά ) κατα της χώρας αφεθέντες καθαιρούσι μεν τα εν τη Πρέσπα των Βουλγάρων υπολελειμμένα βασίλεια , σκυλεύουσι δε και τον εκείσε ναόν , ος επ΄ ονόματι του Αγίου Αχιλλέιου ίδρυται , μηδενός των εν εκείνω φεισάμενοι ιερών ων τινά μεν αύθις ανεσώθησαν , τα δε λοιπά ο στρατός διανειμάμενοι εις χρήσιν ιδίαν μετασκεύασεν » .
Είναι άγνωστοι οι λόγοι της επιδρομής των τυπικά συμμάχων του Βυζαντίου .
Ωστόσο κατά την περίοδο αυτή , μόλις 18 έτη από το οριστικό θρησκευτικό Σχίσμα του 1054 των δύο μεγάλων Εκκλησιών , της Ρώμης και της Κωνσταντινούπολης , τα πάθη είναι σε έξαρση .
Πολύ περισσότερο σε περιοχές που παλαιότερα ανήκαν εκκλησιαστικά στην Εκκλησία της Ρώμης ( Ανατολικό Ιλλυρικό έως τον Η΄ αιώνα ) αλλά και με παράδοση στην προσπάθεια διείσδυσης του Ρωμαιοκαθολικισμού προς την Εκκλησία της Βουλγαρίας ήδη από τον Θ΄ αιώνα ( ανεξάρτητα εάν η περιοχή είχε από αρχαιοτάτων χρόνων κυρίαρχη την ελληνική παρουσία ) .
Πιθανόν ανάλογες λεηλασίες να έλαβαν χώρα από τους Νορμανδούς την περίοδο 1081-83 , τους οποίους ο Βυζαντινός Στρατός έδιωξε οριστικά από την περιοχή , όταν και κατέλαβε την Καστοριά , το έσχατο προπύργιό τους τότε , τον Νοέμβριο του 1083 . Άγνωστη είναι η όποια παρουσία στις Πρέσπες των Νορμανδών κατά το 1185 , όταν και εκστρατεύοντας κατά της Ελλάδος κατέλαβαν προσωρινά την Θεσσαλονίκη .
Λίγο μετά κατά τα τέλη του ΙΑ΄ αιώνος , γνωρίζουμε πως ο Θεοφύλακτος Αρχιεπίσκοπος Αχρίδος ( περ . 1090-1108 ) συνεκάλεσε Σύνοδο στον Άγιο Αχίλλειο , καθώς και το όνομα του άρχοντος , τότε , της περιοχής Μακρεμβολίτη .
Κάπου στα τέλη του ΙΒ΄ αιώνος , η Πρέσπα πρέπει να τελούσε κάτω από μια χαλαρή Ελληνική εποπτεία , δεδομένης και την αδυναμίας των Βυζαντινών να ελέγχουν πλέον εκτεταμένες περιοχές και ειδικά με όχι εύκολη πρόσβαση όπως η Πρέσπα . Έτσι εμφανίζεται ως ανεξάρτητη επαρχία με το όνομα « Provincia Prespes » σto χρυσόβουλλο του Αλεξίου του Γ΄ Αγγέλου ( 1195-1203 ) « περί χορηγήσεων προνομίων στους Βενετούς » .
Είναι άγνωστο το αν η Πρέσπα γνώρισε και σε τι βαθμό Φραγκοκρατία , μετά την Άλωση της Κωνσταντινουπόλεως του 1204 .
Οι Φράγκοι δεν φαίνεται να ασκούν ιδιαίτερη κυριαρχία στην περιοχή , την οποία ούτως ή άλλως επιβουλεύονται άμεσα Βουλγαρικές δυνάμεις υπό τον Ιωαννίτζη ή Καλογιάννη , άμεσα , την περίοδο 1205-1207 .
Ούτως ή άλλως την περίοδο 1217-1224 , απελευθερώνονται οι πόλεις της Μακεδονίας που βρίσκονται υπό Φραγκική Κατοχή και εν τέλει η Θεσσαλονίκη .
Το 1218-19 ο Δεσπότης της Ηπείρου Θεόδωρος Άγγελος Δούκας ο Α΄ απελευθερώνει προσωρινά την Δυτική Μακεδονία .
Την περίοδο 1230-1246 οι Βούλγαροι του Ιωάννου Ασέν του Β΄ ( 1218-1241 ) ανακαταλαμβάνουν την Δυτική Μακεδονία , για να την απωλέσουν το 1246 , όταν ο Ιωάννης Γ΄ ο Βατάτζης απελευθέρωσε όλη την Μακεδονία .
Για κάποιο βραχύ αλλά άγνωστο διάστημα η περιοχή των Πρεσπών φαίνεται να πέρασε υπό την εξουσία του Δεσπότη της Ηπείρου Μιχαήλ Β΄ Αγγέλου ( 1230-1266 ) .
Η δεκαετία του 1250΄ για ετούτα τα χώματα , θα χαρακτηριστεί από την έριδα μεταξύ του Δεσποτάτου της Ηπείρου και της τύποις Αυτοκρατορία της Νικαίας .
Μεταξύ των ετών 1256-57 , επισκέπτεται την περιοχή ως πραίτωρ των υπό της Νικαίας στρατευμάτων της Μακεδονίας , ο μέγας λογοθέτης Γεώργιος Ακροπολίτης .
Λίγο μετά και προ της Μάχης της Πελαγονίας ( Πεδιάδα της Φλώρινας-Καλοκαίρι του 1259 ) , η Πρέσπα περιέρχεται στην Νίκαια και δύο χρόνια αργότερα , το 1261 στην Αυτοκρατορία της Κωνσταντινουπόλεως .
Από τα μέσα του ΙΔ΄ αιώνα , η Πρέσπα περιέρχεται στην Σερβική σφαίρα επιρροής αρχομένης της περιόδου 1342-45 , όπου μεγάλο μέρος της Μακεδονίας , καταλαμβάνεται υπό του Σερβο-βουλγάρου Κράλεως της Σερβίας Στεφάνου Δουσάν ( 1331-1355 ) .
Μετά τον θάνατό του τελευταίου συνεχίζει να ανήκει σε Σέρβους ηγεμόνες όπως στον νεότατο Vukašin ( 1365-1371 ) και τον Μάρκο ( 1371-1386 ) .
Στα χρόνια του Μάρκου , πιθανολογείται η εμφάνιση των Αρβανιτόβλαχων του ζουπάνου Ανδρέα Γρώπα .
Από τα χρόνια του Μάρκου και μάλλον με σερβική ανάθεση προέρχεται η χρονολογημένη το 1373 , βυζαντινή βραχογραφία της Παναγίας της Ελεούσης ( στον κόλπο απέναντι από το χωρίο Ψαράδες ) , η οποία μνημονεύει την οικογένεια των Δραγάσηδων .
Πρόκειται πιθανότατα για την οικογένεια των αυταδέλφων Ιωάννου-Jovan ( +1378 ; ) και Κωνσταντίνου Dejianovic ή Dragas ( +17-05-1395 ) , δύο εκ των αρχόντων που διαδέχτηκαν τον Στέφανος Δουσάν .
Το γεγονός πως η οικογένεια αυτή τελούσε εν υποτελεία μετά την Μάχη της Μαρίτσας του 1371 , αλλά και η μαρτυρία Οθωμανικών πηγών για εξαναγκασμό από τον Οθωμανικό Στρατό σε υποτέλεια του Ιωάννου , στην περιοχή του άνω Στρυμόνα , κάνουν την συσχέτιση της δεήσεως της βραχογραφίας της Παναγίας Ελεούσης των Πρεσπών πολύ πιθανή .
Ο αδερφός του Ιωάννου Κωνσταντίνος , έδωσε προς Γάμο την κόρη του Έλενα τέλη του 1390 ή 1392 στον Μανουήλ Παλαιολόγο ( +1425 ) .
Μαζί έκαναν 8 παιδιά , 6 αγόρια και 2 κορίτσια , εκ των οποίων οι δύο τελευταίοι αυτοκράτορες της Κωνσταντινουπόλεως ο Ιωάννης ο Η΄ και ο Κωνσταντίνος ο ΙΑ΄ .
Η Έλενα αργότερα έγινε μοναχή στην Ι.
Μ. της Κυρα Μάρθας στην Κωνσταντινούπολη και ετέθη στα Δίπτυχα της Ορθοδόξου Εκκλησίας , ως Αγία Υπομονή .
Εκοιμήθη οσιακά στις 13 Μαρτίου του 1450 .
Από την μητέρα του ο Κωνσταντίνος ΙΒ΄ ο Παλαιολόγος , ονομαζόταν ενίοτε και « Δραγάσης » .
Το 1386 , επέρχεται η Οθωμανική Κατοχή .
Φαίνεται όμως πως αρχικά αυτή και λόγω γεωγραφικής απομονώσεως ασκήθηκε από υποτελείς άρχοντες .
Σε τέτοιο καθεστώς υπήχθη και ο τελευταίος Σέρβος ηγέτης εδώ , ο Μάρκος , που εν τέλει θα πεθάνει στην Βλαχία το 1395 , σε εκστρατεία με τον Βαγιαζίτ τον Α΄ .
Κατά τον ΙΕ΄ αιώνα συντελούνται στην περιοχή σημαντικές αλλαγές , κάτω , βέβαια , από την εξουσία του νέου κυρίαρχου και αλλόθρησκου ηγέτη των Βαλκανίων .
Πιθανότατα ο καθεδρικός του Αγίου Αχιλλείου εγκαταλείπεται , είτε λόγω καταστροφής που οι συνθήκες δεν επέτρεπαν την επισκευή του , είτε λόγω ενδεχόμενης μετατροπής του σε τέμενος .
Πάγια συνήθεια των Οθωμανών απέναντι σε τρουλαία μνημεία ή μεγαλοπρεπείς βασιλικές , ήταν η μετατροπή τους σε ισλαμικό τέμενος .
Η αρχαιολογική έρευνα δεν έχει αποφανθεί ακόμα .
Τον ΙΖ΄ αιώνα και ειδικά την περίοδο 1620-21 , εμφανίζονται κρούσματα παραβατικότητας , παραχαρακτών και ληστών .
Στα χρόνια του Εβλιγιά Τσελεμπή ( πέρασε λίγο μετά το 1670 ) ήταν καζάς ( διοικητικό διαμέρισμα ) , βοεβαδιλίκι ( έδρα βοεβόδα ) , υπαγόμενο στην επαρχία ( σατζάκι ) της Αχρίδος , φιλοξενώντας παράλληλα και έδρα Καδή .
Την περίοδο αυτή υπάρχουν περίπου 40 χωριά , αλλά καμία κωμόπολη .
Ανάλογες αναφορές απαντούν και το 1715 , όταν εμφανίζονται ληστές στον Πρίλαπο ( σημ .
Πρίλεπ ) και δίνονται σχετικές οδηγίες για λήψη μέτρων ασφαλείας στους Καζάδες των Πρεσπών και του Οστρόβου .
Γενικά η δράση αυτών των ληστρικών σωμάτων , φαίνεται πως επιδρά και δημιουργία φαινόμενα μετακινήσεως πληθυσμών και ερημώσεως .
Το 1767 , καταργείται η Αρχιεπισκοπή Αχρίδος και μετατρέπεται σε μητρόπολη .
Η νέα μητρόπολη έχει ως έδρα την Αχρίδα , αλλά φέρει τον τίτλο της μητροπόλεως των Πρεσπών .
Ο ΙΘ΄ αιώνας τόσο στα χρόνια της Επαναστάσεως του 1821 , όσο και κατά το β΄ ήμισυ αυτού , είναι αναμφίβολα δύσκολος αιώνας για την περιοχή .
Παρατηρείται μια κάποια οικοδομική δραστηριότητα με την ανέγερση νέων ναών , όμως η περιοχή αποτελεί πέρασμα ενόπλων ομάδων σε χρόνια ταραγμένων συνθηκών .
Περίπου στα χρόνια της Επαναστάσεως όπου θα επισκεφτεί την περιοχή ο Γάλλος Pouqueville , τα χωριά είναι περίπου 46 και οι κάτοικοι συγκροτούσαν 2300 οικογένειες , σε ένα σύνολο πληθυσμού που υπερέβαινε τις 10.000 .
Μια ενδιαφέρουσα πληροφορία αποτελεί για την περιοχή των Πρεσπών η έξαρση της Ελονοσίας έπληττε τα διάφορα χωριά .
Ευνοημένος σε αυτήν την αρνητική συγκυρία ο Άγιος Γερμανός , του οποίου οι κάτοικοι δεν βίωσαν ιδιαίτερα την ασθένεια αυτή , γεγονός που προφανώς συνέβαλα στην ανάπτυξη του χωριού .
Σε όλη την Δυτική Μακεδονία στην διάρκεια αυτού του αιώνα , καταφεύγουν πρόσφυγες από την Ήπειρο και ιδρύουν νέους οικισμούς , ειδικά μετά την καταστροφή σημαινόντων κέντρων του Ελληνισμού , των καταστροφών ακμαζουσών ελληνικών κέντρων της Μακεδονίας κατά την Επανάσταση του 1821 , αλλά και την έξαρση των Εθνικοαπελευθερωτικών Αγών στα Βαλκάνια , που θα εξαναγκάσουν τους Τούρκους σε παραχώρηση κάποιων δικαιωμάτων προς τις χειμαζομένους υπόδουλες και αλλόθρησκους προς το Ισλάμ πολίτες της πάλαι ποτέ Οθωμανικής Αυτοκρατορίας .
Μετά την ίδρυση της Βουλγαρικής Εξαρχίας και των συνθηκών του Αγίου Στεφάνου και Βερολίνου του 1878 .
Ο Πανσλαβισμός θα αφήσει βαθιά τα σημάδια του στην περιοχή , όπως και οι αντίστοιχοι αγώνες του Ελληνισμού .
Το 1908 που θα περάσει ο Ιβάνωφ για να μελετήσει την περιοχή , θα βρει το νησί του Αγίου Αχιλλείου τσιφλίκι Έλληνα ευπόρου του Μοναστηρίου , ενώ θα μνημονεύσει την οικογένεια των Μάρκοβτσι , μέλη της οποίας σήμερα προφανώς επιβιώνουν στο νησί πλέον ως Μαρκόπουλοι .
Η ντόπια πάλι παράδοση , κάνει λόγο για δύο Έλληνες αδέρφια απο τα Βιτώλια , που αγόρασαν το νησί απο Τούρκο Μπέη .
Χώρισαν το τσιφλίκι και ο ένας πεθαίνωντας , ο Αθανάσιος Τσάτσος Βίκτωρος ( ; ) , το δώρισε στην Μονή της Παναγίας της Πορφύρας , απ΄όπου το 1925 οι κάτοικοι το αγόρασαν .
Την περίοδο αυτή , στις αρχές του 20ου αιώνος , τα χωριά είναι πλέον 18 , ο δε πληθυσμός τους περί τους 10.000 .
Παρά τον εποικισμό των προσφύγων από την Μικρά Ασία και τον Πόντο το 1923 , ο πληθυσμός το 1940 σύμφωνα με απογραφή , είναι περίπου 7000 .
Δεν πρέπει να λησμονούμε πως πλέον η περιοχή δεν είναι ενιαία αλλά έχει μοιραστεί σε 3 κράτη , ενώ έχουν αποχωρήσει και οι μουσουλμάνοι με την Συνθήκη της Λωζάνης .
Πριν τον Εμφύλιο λόγω ελονοσίας εγκαταλείφθηκε το χωριό Οπάια , ενώ λόγω του εμφυλίου , ερημώθηκαν τα χωριά Σφήνα , Κρανιές , Δασερή , Πυξός και Αγκαθωτό .
Ο εμφύλιος θα ερημώσει την περιοχή , κέντρο άλλωστε του κομμουνιστικού στρατού , κάτι που προφανώς ήταν ο λόγος για νέο εποικισμό της περιοχής την περίοδο 1952-56 , με Έλληνες Βλάχους της Ηπείρου και της Θεσσαλίας .