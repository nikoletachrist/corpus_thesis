Η συγκέντρωση της γλυκόζης στο ΕΝΥ είναι φυσιολογικά πάνω από 40 % από αυτήν στο αίμα .
Στη μικροβιακή μηνιγγίτιδα είναι σταθερά ελαττωμένη .
Γι'αυτό χρησιμοποιείται ο λόγος της συγκέντρωσης της γλυκόζης στο ΕΝΥ προς την τιμή αυτής στο αίμα . Ένας λόγος < 0.4 είναι ενδεικτικός μικροβιακής αιτιολογίας της μηνιγγίτιδας .
Στα νεογέννητα , βέβαια , που η φυσιολογική τιμή της γλυκόζης στο ΕΝΥ είναι υψηλότερη , παθολογικός θεωρείται λόγος < 0,6 .
Αυξημένα επίπεδα γαλακτικού στο ΕΝΥ δείχνουν μεγαλύτερη πιθανότητα μικροβιακής μηνιγγίτιδας , όπως και οι αυξημένες τιμές των λευκών αιμοσφαιρίων .
Διάφορες πιο εξειδικευμένες εξετάσεις μπορεί να χρησιμοποιηθούν για τη διάκριση μεταξύ των διάφορων μορφών μηνιγγίτιδας .
Η εξέταση συγκόλλησης με λάτεξ ( latex agglutination , LA ) μπορεί να είναι θετική σε μηνιγγίτιδα από πνευμονιόκοκκο ( Streptococcus pneumoniae ) , μηνιγγιτιδόκοκκο ( Naisseria meningitidis ) , κολοβακτηρίδιο ( Escherichia coli ) και στρεπτόκοκκο ομάδας Β ( Streptococcus agalactiae ) .
Η χρήση της ως ρουτίνα αποθαρρύνεται μιας και σπάνια οδηγεί σε τροποποίηση της θεραπείας , μπορεί όμως να χρησιμεύσει όταν οι άλλες μέθοδοι δεν είναι διαγνωστικές .
Παρομοίως , η δοκιμασία λύσεως του αμοιβαδοκυττάρου ( Limulus amebocyte lysate test ) μπορεί να είναι θετική σε μηνιγγίτιδα από gram αρνητικά βακτήρια , αλλά η χρήση της είναι περιορισμένη , εκτός αν οι υπόλοιπες εξετάσεις δε βοηθούν .
Η αλυσιδωτή αντίδραση πολυμεράσης ( Polymerase chain reaction , PCR ) είναι μια μέθοδος που χρησιμοποιείται για να πολλαπλασιάσει μικρές ποσότητες DNA , προκειμένου να διαπιστώσει την παρουσία βακτηριακού ή ιικού γενετικού υλικού στο εγκεφαλονωτιαίο υγρό .
Αποτελεί μια εξέταση υψηλής ειδικότητας και ευαισθησίας μιας και απαιτούνται μόνο ίχνη του DNA του λοιμώδους παράγοντα .
Μπορεί να προσδιορίσει το μικροβιακό παράγοντα στη μικροβιακή μηνιγγίτιδα και να συνεισφέρει στη διάκριση των διάφορων αιτίων ιογενούς μηνιγγίτιδας ( εντεροϊοί , απλός έρπης τύπου 2 και παρωτίτιδα στους μη ανοσοποιημένους ) .
Ορολογικές εξετάσεις ( ανίχνευση αντισωμάτων κατά του ιού ) μπορεί να συνεισφέρουν στη διάγνωση της ιογενούς μηνιγγίτιδας .
Αν πιθανολογείται φυματιώδης μηνιγγίτιδα , το δείγμα αποστέλλεται για χρώση Ziehl-Neelsen , που έχει χαμηλή ευαισθησία , και καλλιέργεια για μυκοβακτηρίδιο , που όμως απαιτεί μεγάλο χρονικό διάστημα .
Η PCR σε αυτές τις περιπτώσεις χρησιμοποιείται όλο και περισσότερο .
Η διάγνωση της κρυπτοκοκκικής μηνιγγίτιδας μπορεί να γίνει με τη χαμηλού κόστους χρώση του ΕΝΥ με σινική μελάνη , όμως ο έλεγχος για κρυπτοκοκκικά αντιγόνα στο αίμα ή στο ΕΝΥ είναι πιο ευαίσθητος , ειδικά σε άτομα που πάσχουν από AIDS .
Διαγνωστική και θεραπευτική πρόκληση αποτελεί η μερικώς αντιμετωπισθείσα μηνιγγίτιδα , όπου υπάρχουν μηνιγγικά συμπτώματα μετά από λήψη αντιβιοτικών ( π.χ . για πιθανή ιγμορίτιδα ) . Όταν συμβαίνει αυτό , τα ευρήματα από το ΕΝΥ μοιάζουν με αυτά της ιογενούς μηνιγγίτιδας , αλλά η αντιβιοτική θεραπεία θα πρέπει αν συνεχιστεί μέχρι να υπάρχει ξεκάθαρη απόδειξη ιογενούς αιτίου ( π.χ . θετική PCR για εντεροϊό ) .
Η μηνιγγίτιδα μπορεί να διαγνωσθεί και μετά την επέλευση του θανάτου .
Τα ευρήματα τότε περιλαμβάνουν διάχυτη φλεγμονή της χοριοειδούς και της αραχνοειδούς μήνιγγας που περιβάλλουν τον εγκέφαλο και το νωτιαίο μυελό .
Ουδετερόφιλα πολυμορφοπύρηνα συνήθως μεταναστεύουν στο ΕΝΥ και την κάτω επιφάνεια του εγκεφάλου , όπου μαζί με τα κρανιακά νεύρα και το νωτιαίο μυελό μπορεί να περιβάλλονται από πύο -όπως και τα μηνιγγικά αγγεία .
Για μερικά αίτια μηνιγγίτιδας παρέχεται μακροπρόθεσμη προφύλαξη με τον εμβολιασμό ή άμεση με τα αντιβιοτικά .
Από το 1980 , πολλές χώρες , έχουν συμπεριλάβει την ανοσοποίηση κατά του αιμόφιλου της ινφλουέντσας ( Haemophilus influenzae ) στα προγράμματα παιδικού εμβολιασμού ρουτίνας .
Αυτό πρακτικά εξάλειψε αυτό το παθογόνο ως αίτιο μηνιγγίτιδας στα μικρά παιδιά σε αυτές τις χώρες .
Στις χώρες όμως που η επίπτωση της νόσου είναι υψηλότερη , ο εμβολιασμός παραμένει πολύ ακριβός .
Επίσης , η ανοσοποίηση για την παρωτίτιδα οδήγησε σε δραματική πτώση των κρουσμάτων παρωτιτιδικής μηνιγγίτιδας , η οποία πριν την καθιέρωση του εμβολιασμού αφορούσε το 15 % όλων των περιστατικών παρωτίτιδας .
Αντιμηνιγγιτιδοκοκκικό εμβόλιο υπάρχει κατά των ομάδων A , C , W135 και Y.
Στις χώρες που καθιερώθηκε ο εμβολιασμός για το μηνιγγιτιδόκοκκο ομάδας C , οι περιπτώσεις μηνιγγίτιδας που οφείλονταν στο συγκεκριμένο αίτιο μειώθηκαν ουσιαστικά .
Πλέον κυκλοφορεί τετραδύναμο εμβόλιο και για τις 4 ομάδες του μικροβίου .
Η ανάπτυξη εμβολίου κατά του μηνιγγιτιδόκοκκου ομάδας Β αποδείχθηκε πολύ πιο δυσχερής , καθώς οι επιφανειακές πρωτεΐνες του ( που χρησιμοποιούνται στην παρασκευή του εμβολίου ) εγείρουν μόνο μια μικρή ανοσιακή απάντηση ή έχουν διασταυρούμενες αντιδράσεις με φυσιολογικές ανθρώπινες πρωτεΐνες . Όμως μερικές χώρες ( Νέα Ζηλανδία , Κούβα , Νορβηγία και Χιλή ) έχουν αναπτύξει εμβόλια κατά τοπικών στελεχών του μηνιγγιτιδόκοκκου ομάδας Β.
Κάποια έχουν φέρει καλά αποτελέσματα και χρησιμοποιούνται στα τοπικά προγράμματα εμβολιασμού .
Στην Αφρική , η ισχύουσα προσέγγιση για την πρόληψη και τον έλεγχο των επιδημιών από μηνιγγιτιδόκοκκο βασίζεται στην έγκαιρη διάγνωση της νόσου και τον επείγοντα μαζικό εμβολιασμό των ομάδων υψηλού κινδύνου με διδύναμα A/C ή τριδύναμα A/C/W135 πολυσακχαριδιτικά εμβόλια .
Ο εμβολιασμός ρουτίνας κατά του πνευμονιόκοκκου της πνευμονίας ( με το συζευγμένο εμβόλιο κατά του πνευμονιοκόκκου , PCV ) , που είναι δραστικό κατά των 7 πιο διαδεδομένων οροτύπων αυτού του παράγοντα , έχει μειώσει δραστικά την επίπτωση της πνευμονιοκοκκικής μηνιγγίτιδας .
Το πνευμονιοκοκκικό πολυσακχαριτιδικό εμβόλιο , που καλύπτει 23 στελέχη , χορηγείται μόνο σε συγκεκριμένες ομάδες ( π.χ . σε άτομα που έχουν υποβληθεί σε σπληνεκτομή ) . Όμως δεν επιφέρει σημαντική ανοσιακή απάντηση σε όλους του παραλήπτες του εμβολίου , όπως τα μικρά παιδιά .
Ο παιδικός εμβολιασμός με το εμβόλιο κατά του βάκιλου Calmette-Guerin ( BCG ) οδήγησε σε σημαντική μείωση των κρουσμάτων φυματιώδους μηνιγγίτιδας , αλλά η έλλειψη αποτελεσματικότητας στους ενήλικες δημιούργησε την ανάγκη έρευνας για ένα καλύτερο εμβόλιο .
Η βραχυπρόθεσμη χορήγηση αντιβιοτικών είναι άλλη μια μορφή πρόληψης της μηνιγγίτιδας και συγκεκριμένα της μηνιγγιτιδοκοκκικής .
Σε περιπτώσεις μηνιγγιτιδοκοκκικής μηνιγγίτιδας προφυλακτική θεραπεία αυτών που ήρθαν σε στενή επαφή με τους ασθενείς με αντιβιοτικά ( όπως ριφαμπικίνη , σιπροφλοξακίνη ή κεφτριαξόνη ) μπορεί να μειώσει τον κίνδυνο μετάδοσης της νόσου , αλλά δεν προστατεύει από μελλοντική λοίμωξη .
Η μηνιγγίτιδα είναι δυνητικά μια κατάσταση απειλητική για τη ζωή και έχει υψηλό ποσοστό θνησιμότητας αν αφεθεί χωρίς θεραπεία .
Καθυστέρηση στην έναρξη της θεραπείας έχει συσχετιστεί με χειρότερη πρόγνωση .
Γι ' αυτό η έναρξη θεραπείας με ευρέως φάσματος αντιβιοτικά δε θα πρέπει να καθυστερεί μέχρι να διενεργηθούν οι επιβεβαιωτικές εξετάσεις .
Αν υπάρχουν υποψίες για μηνιγγιτιδοκοκκική νόσο , οι κατευθυντήριες οδηγίες συνιστούν τη χορήγηση βενζυλπενικιλλίνης πριν τη μεταφορά στο νοσοκομείο .
Σε περίπτωση υπότασης ή καταπληξίας ( σοκ ) πρέπει να χορηγηθούν υγρά ενδοφλεβίως .
Δεδομένου ότι η μηνιγγίτιδα μπορεί να προκαλέσει διάφορες πρώιμες σοβαρές επιπλοκές , συνίσταται τακτική κλινική επανεξέταση για να αναγνωριστούν αυτές εγκαίρως , ενώ η εισαγωγή σε μονάδα εντατικής θεραπείας κρίνεται αναγκαία .
Αν το επίπεδο συνείδησης είναι πολύ ελαττωμένο ή υπάρχει υποψία εγκατάστασης αναπνευστικής ανεπάρκειας μπορεί να χρειαστεί μηχανικός αερισμός .
Αν υπάρχουν σημεία αυξημένης ενδοκράνιας πίεσης , πρέπει να παρακολουθείται με συχνές μετρήσεις .
Αυτό θα επιτρέψει τη βελτιστοποίηση της εγκεφαλικής πίεσης αιμάτωσης και τη μείωση της ενδοκράνιας πίεσης με φαρμακευτική αγωγή ( π.χ . μαννιτόλη ) .
Οι επιληπτικές κρίσεις αντιμετωπίζονται με αντιεπιληπτικά .
Η εγκατάσταση υδροκέφαλου ( απόφραξη της ροής του ΕΝΥ ) μπορεί να απαιτεί προσωρινή ή μόνιμη τοποθέτηση κάποιας συσκευής παροχέτευσης , όπως η κοιλιοπεριτοναϊκή παροχέτευση .
Η εμπειρική θεραπεία με αντιβιοτικά ( πριν την ακριβή διάγνωση ) πρέπει να ξεκινά άμεσα , ακόμη και πριν γίνουν γνωστά τα αποτελέσματα της οσφυονωτιαίας παρακέντησης και της ανάλυσης του εγκεφαλονωτιαίου υγρού .
Η επιλογή της αρχικής θεραπείας εξαρτάται σε μεγάλο βαθμό από το είδος των μικροβίων που προκαλούν μηνιγγίτιδα σε μια συγκεκριμένη περιοχή .
Για παράδειγμα , στο Ηνωμένο Βασίλειο η εμπειρική θεραπεία συνίσταται στη χορήγηση μιας κεφαλοσπορίνης 3ης γενιάς , όπως η κεφοταξίμη ή η κεφτριαξόνη .
Στις ΗΠΑ , που η αντοχή του στρεπτόκοκκου στις κεφαλοσπορίνες αυξάνεται , συνίσταται η προσθήκη βανκομυκίνης στην αρχική θεραπεία .
Η εμπειρική θεραπεία θα πρέπει να επιλέγεται με βάση την ηλικία του ασθενούς , το αν η λοίμωξη προκλήθηκε μετά από εγκεφαλικό τραύμα , αν ο ασθενής υπέστη νευροχειρουργική επέμβαση και αν είναι ή όχι παρούσα κάποια παροχετευτική συσκευή του ΕΝΥ .
Για παράδειγμα , στα μικρά παιδιά και στους ασθενείς > 50 ετών , όπως και στους ανοσοκατεσταλμένους , συνίσταται προσθήκη αμπικιλίνης στο αρχικό σχήμα για κάλυψη της λιστέριας ( Listeria monocytogenes ) .
Εφόσον βγουν τα αποτελέσματα της χρώσης κατά Gram , και διαπιστωθεί ποια ομάδα μικροβίων προκαλεί τη λοίμωξη , το αρχικό σχήμα μπορεί να τροποποιηθεί ώστε να ανταποκρίνεται πιο εξειδικευμένα σε αυτήν την κατηγορία μικροβίων .
Τα αποτελέσματα της καλλιέργειας του ΕΝΥ γενικά απαιτούν μεγαλύτερο διάστημα για να είναι διαθέσιμα ( 24-48 ώρες ) . Όταν βγουν , η εμπειρική θεραπεία τροποποιείται σε ειδική αντιβιοτική θεραπεία που στοχεύει το συγκεκριμένο παθογόνο αίτιο και ανάλογα με την ευαισθησία του στα αντιβιοτικά .
Για να είναι ένα αντιβιοτικό αποτελεσματικό για τη μηνιγγίτιδα , δεν αρκεί μόνο να είναι δραστικό απέναντι στο συγκεκριμένο αιτιολογικό παράγοντα , αλλά και να επιτυγχάνει επαρκή συγκέντρωση στις μήνιγγες .
Κάποια αντιβιοτικά έχουν μικρή διεισδυτική ικανότητα στις μήνιγγες και γι ' αυτό δεν έχουν θέση στη θεραπεία της μηνιγγίτιδας .
Τα περισσότερα αντιβιοτικά που χρησιμοποιούνται στη μηνιγγίτιδα δεν έχουν δοκιμαστεί σε ανθρώπους ασθενείς σε κλινικές μελέτες , όμως έχουν εξαχθεί σχετικά συμπεράσματα από μελέτες σε κουνέλια .
Η φυματιώδης μηνιγγίτιδα απαιτεί μακρά αντιβιοτική θεραπεία .
Ενώ για τη φυματίωση των πνευμόνων η αγωγή διαρκεί ένα εξάμηνο , για τη φυματιώδη μηνιγγίτιδα απαιτείται διάστημα ενός χρόνου ή και περισσότερο .
Στη φυματιώδη μηνιγγίτιδα η αντιμετώπιση με κορτικοστεροειδή βασίζεται σε ισχυρά δεδομένα , παρόλο που τα στοιχεία αυτα περιορίζονται στους ασθενείς με AIDS .
Επικουρική θεραπεία με κορτικοστεροειδή ( συνήθως δεξαμεθαζόνη ) έχει φανεί σε μελέτες ότι μειώνει το ποσοστό θνητότητας , σοβαρής απώλειας της ακοής και νευρολογικής βλάβης σε εφήβους και ενήλικες από ανεπτυγμένες χώρες που έχουν χαμηλή επίπτωση HIV λοίμωξης .
Ο πιθανός μηχανισμός είναι η καταστολή της υπερβολικής φλεγμονής Οι επίσημες κατευθυντήριες οδηγίες συνιστούν την έναρξη δεξαμεθαζόνης ή κάποιου παρόμοιου κορτικοστεροειδούς ακριβώς πριν την πρώτη δόση αντιβιοτικών και με διάρκεια 4 μέρες .
Δεδομένου ότι τα οφέλη από αυτή τη θεραπεία περιορίζονται σε αυτούς που πάσχουν από πνευμονιοκοκκική μηνιγγίτιδα , μερικές οδηγίες συνιστούν τη διακοπή της δεξαμεθαζόνης εφόσον διαπιστωθεί διαφορετικό αίτιο .
Η επικουρική θεραπεία με κορτικοστεροειδή παίζει διαφορετικό ρόλο στα παιδιά από ό , τι στους ενήλικες .
Παρόλο που έχουν αποδειχθεί τα οφέλη των κορτικοστεροειδών σε παιδιά και σε ενήλικες ανεπτυγμένων χωρών , η χρήση τους σε παιδιά από αναπτυσσόμενες χώρες δεν υποστηρίζεται από στοιχεία .
Ο λόγος γι'αυτήν την ασυμφωνία δεν είναι ξεκάθαρος .
Ακόμη και στις ανεπτυγμένες χώρες το όφελος από την χορήγηση κορτικοστεροειδών διαπιστώνεται μόνο εάν αυτά χορηγηθούν πριν την πρώτη δόση αντιβιοτικών και είναι μέγιστο στην περίπτωση μηνιγγίτιδας από αιμόφιλο της ινφλουέντσας , η επίπτωση της οποίας έχει ελαττωθεί δραματικά μετά την εισαγωγή του εμβολίου κατά του αιμόφιλου b ( Hib ) .
Συμπερασματικά , τα κορτικοστεροειδή συνιστώνται για την αντιμετώπιση της μηνιγγίτιδας στα παιδιά , μόνο εάν οφείλεται στον αιμόφιλο και μόνο αν χορηγηθούν πριν την πρώτη δόση των αντιβιοτικών .
Το 2010 μια ανάλυση προηγούμενων μελετών έδειξε ότι το όφελος από τα στεροειδή μπορεί να μην είναι τόσο σημαντικό όσο πιστευόταν .
Το ένα πιθανό σημαντικό όφελος που προκύπτει αφορά την απώλεια ακοής σ ' αυτούς που θα επιβιώσουν , και τις δυσμενείς νευρολογικές επιπτώσεις .
Η ιογενής μηνιγγίτιδα απαιτεί χαρακτηριστικά μόνο υποστηρικτική θεραπεία .
Οι περισσότεροι ιοί που προκαλούν μηνιγγίτιδα δεν επιδέχονται ειδικής θεραπείας .
Η ιογενής μηνιγγίτιδα συνήθως ακολουθεί πιο καλοηθή πορεία σε σχέση με τη μικροβιακή .
Ο απλός έρπης και ο ιός της ανεμευλογιάς-έρπητα ζωστήρα μπορεί να ανταποκριθούν σε θεραπεία με αντιιικά φάρμακα , όπως η ακυκλοβίρη , αλλά δεν υπάρχουν κλινικές μελέτες που να αποσαφηνίζουν αν αυτή η θεραπεία είναι αποτελεσματική . Ήπιας βαρύτητας περιστατικά μπορούν να αντιμετωπισθούν κατ΄οίκον με συντηρητικά μέτρα , όπως η χορήγηση υγρών , κλινοστατισμό και αναλγητικά .
Η μυκητιασική μηνιγγίτιδα , όπως η κρυπτοκοκκική , αντιμετωπίζονται με μακράς διάρκειας θεραπεία με αντιμυκητιασικά φάρμακα , όπως η αμφοτερικίνη Β και η φλουκυτοσίνη .
Η αυξημένη ενδοκράνια πίεση είναι συνήθης στη μυκητιασική μηνιγγίτιδα και γι ' αυτό συνίσταται συχνά ( ιδανικά καθημερινά ) οσφυονωτιαία παρακέντηση , ή εναλλακτικά παροχέτευση του ΕΝΥ .
Χωρίς θεραπεία η μικροβιακή μηνιγγίτιδα είναι σχεδόν πάντα θανατηφόρος .
Σε αντίθεση , η ιογενής μηνιγγίτιδα τείνει να λύεται αυτομάτως και σπάνια οδηγεί στο θάνατο .
Με θεραπευτική αντιμετώπιση η θνητότητα της μικροβιακής μηνιγγίτιδας εξαρτάται από την ηλικία του ασθενούς και το υποκείμενο αίτιο .
Στα νεογέννητα η θνητότητα ενός επεισοδίου μικροβιακής μηνιγγίτιδας φτάνει το 20-30 % .
Το ποσοστό αυτό είναι πολύ μικρότερο στα μεγαλύτερα παιδιά , στα οποία η θνητότητα είναι περίπου 2 % , αλλά ανεβαίνει ξανά σε περίπου 19-37 % στους ενήλικες .
Η θνητότητα σχετίζεται και με άλλους παράγοντες πλην της ηλικίας , όπως ο παθογόνος μικροοργανισμός και ο χρόνος που μεσολαβεί μέχρι την κάθαρσή του από το ΕΝΥ , τη βαρύτητα της γενικευμένης νόσου , το ελαττωμένο επίπεδο συνείδησης πολύ χαμηλός αριθμός λευκών αιμοσφαιρίων στο ΕΝΥ .
Η μηνιγγίτιδα που προκαλείται από τον αιμόφιλο της ινφλουέντσας και το μηνιγγιτιδόκοκκο έχει καλύτερη πρόγνωση σε σχέση με τις περιπτώσεις από στρεπτόκοκκο ομάδας Β , κολοβακτηρίδια και πνευμονιόκοκκο .
Στους ενήλικες , η μηνιγγιτιδοκοκκική μηνιγγίτιδα έχει επίσης χαμηλότερο ποσοστό θνησιμότητας ( 3-7 % ) από την πνευμονιοκοκκική .
Στα παιδιά υπάρχει ενδεχόμενο σοβαρής αναπηρίας λόγω βλάβης του νευρικού συστήματος .
Νευροαισθητήριος βαρυκοΐα , επιληψία , μαθησιακές δυσκολίες και διαταραχές συμπεριφοράς παρουσιάζονται στο 15 % των επιζόντων .
Σε ένα ποσοστό η βαρυκοΐα μπορεί να είναι αναστρέψιμη .
Στους ενήλικες το 66 % των περιπτώσεων θεραπεύεται χωρίς υπολειπόμενη αναπηρία .
Τα κυριότερα προβλήματα είναι η κώφωση ( στο 14 % ) και οι γνωστικές δυσλειτουργίες ( στο 10 % ) .
Παρόλο που η μηνιγγίτιδα είναι ασθένεια υποχρεωτικής δήλωσης σε πολλές χώρες η ακριβής επίπτωση της νόσου είναι άγνωστη .
Η μικροβιακή μηνιγγίτιδα εμφανίζεται σε 3 άτομα στα 100.000 ετησίως στις δυτικές χώρες .
Πληθυσμιακές μελέτες έχουν δείξει ότι η ιογενής μηνιγγίτιδα είναι πιο συχνή , στα 10,9 ανά 100.000 άτομα , και είναι πιο συχνή το καλοκαίρι .
Στη Βραζιλία το ποσοστό μικροβιακής μηνιγγίτιδας είναι υψηλότερο , στο 45,8 ανα 100.000 ετησίως .
Η υποσαχάρια αφρική μαστίζεται από μεγάλες επιδημίες μηνιγγιτιδοκοκκικής μηνιγγίτιδας για περισσότερο από έναν αιώνα , και γι ' αυτό αποκαλείται ζώνη μηνιγγίτιδας .