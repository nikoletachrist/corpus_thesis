Τα ελληνικά κόμικς ( ελληνικές εικοναφηγήσεις ) έκαναν τα πρώτα τους βήματα στη διάρκεια του Μεσοπολέμου , έχοντας τις ρίζες τους στις γελοιογραφίες των προηγούμενων δεκαετιών .
Μετά τον Β΄ Παγκόσμιο Πόλεμο , έγιναν οι πρώτες συντονισμένες κινήσεις , αλλά κατά το 1960 στην αγορά επικράτησαν κόμικς ξένων δημιουργών .
Με αφετηρία τη Μεταπολίτευση , τα ελληνικά κόμικς μπήκαν σε ανοδική τροχιά και κατά τη δεκαετία του 1980 έφτασαν στην έως τότε καλύτερη εποχή τους , με έργα των Αρκά , Γιάννη Καλαϊτζή και άλλων .
Ακολούθησε μια περίοδος κάμψης , στην οποία ωστόσο εμφανίστηκαν αρκετά σημαντικά ονόματα , όπως ο Λέανδρος και ο Soloup .
Στις αρχές του 2000 , το περιοδικό 9 αναζωογόνησε τον χώρο , ενώ για πρώτη φορά παρατηρήθηκε σημαντική παραγωγή αυτόνομων άλμπουμ και σειρών , όπως τα επιτυχημένα Logicomix και Τα Χρονικά του Δρακοφοίνικα .
Τα τελευταία χρόνια η ελληνική σκηνή περνάει περίοδο άνθισης , με πολλούς δημοφιλείς τίτλους ( Αϊβαλί , Ερωτόκριτος , Κουραφέλκυθρα κ.ά. ) .
Οι ρίζες των ελληνικών κόμικς μπορούν να εντοπιστούν στα μέσα του 19ου αιώνα , αφού ήδη από τις πρώτες δεκαετίες του νεοσύστατου ελληνικού κράτους υπήρχαν δείγματα καρικατουρών .
Ανάμεσα στους πρωτοπόρους ανήκουν ο Αθανάσιος Ιατρίδης , που το 1859 δημοσίευσε μια συλλογή με λιθογραφίες , μελανογραφίες και εικόνες πολιτικής σάτιρας , και ο Στέφανος Ξένος , που την ίδια περίπου περίοδο ασκούσε με τα σκίτσα του κριτική στον Όθωνα .
Αργότερα , ο Θέμος Άννινος , εργαζόμενος στις εφημερίδες Άστυ και Ασμοδαίος , αναδείχθηκε σε κυρίαρχη μορφή της γελοιογραφίας .
Ανάμεσα στις δημιουργίες του , ιδιαίτερη ιστορική σημασία κατέχει μια εικονογραφημένη αφήγηση του 1886 , στην οποία παρουσιάζει τη διαμάχη των Χαρίλαου Τρικούπη και Θεόδωρου Δηλιγιάννη .
Η αφήγηση αυτή προσομοιάζει ιδιαίτερα τα κόμικς με την σημερινή τους έννοια , αν και δεν μπορεί να χαρακτηριστεί ως τέτοιο .
Στα πρώτα χρόνια του 20ού αιώνα , η γελοιογραφία συνέχισε να εξελίσσεται μέσα από τα σκίτσα των Δημητρίου Γαλάνη , Γιώργου Γκεϊβέλη , Μποστ και διαφόρων άλλων . Όλο και περισσότερες εφημερίδες ( π.χ .
Ακρόπολις , Ελεύθερο Βήμα , Η Καθημερινή ) και περιοδικά ( π.χ .
Ρομάντσο , Θησαυρός ) εντάσσουν το σκίτσο στην ύλη τους , παρότι η δικτατορία του Μεταξά εναντιώθηκε στην πολιτική γελοιογραφία .
Μάλιστα , στο διάστημα του Μεσοπολέμου άρχισαν να εμφανίζονται τα πρώτα ελληνικά στριπ , ή έστω οι πρόγονοι αυτών , με αιχμή του δόρατος τις ολοσέλιδες αφηγήσεις του Φωκίωνα Δημητριάδη στην κυριακάτικη έκδοση του Ελεύθερου Βήματος το 1927 .
Τον Ιανουάριο του 1939 κυκλοφόρησε το πρώτο τεύχος του παιδικού Το Περιοδικό μας , το παλαιότερο καταγεγραμμένο ελληνικό έντυπο που περιέχει κόμικς .
Ο Νίκος Καστανάκης , αποκλειστικός υπεύθυνος για τα κόμικς του περιοδικού , άλλαζε το ύφος και το στυλ από κόμικ σε κόμικ , ώστε να πετύχει την ψευδαίσθηση ότι εργάζονταν περισσότεροι δημιουργοί .
Το Περιοδικό μας σταμάτησε στα 25 τεύχη λόγω του Β΄ Παγκοσμίου Πολέμου .
Με το πέρας της Κατοχής , άρχισαν να εμφανίζονται πολλά έντυπα ( Γκαούρ-Ταρζάν – 1950 , Μικρός Ήρως – 1953 , Τάργκα – 1954 κ.ά . ) γνωστά ως « λαϊκά αναγνώσματα » .
Η ύλη τους σπάνια περιείχε κόμικς , αλλά η αισθητική τους , με κείμενα διανθισμένα με εικόνες , παρέπεμπε σε αυτά .
Παράλληλα όμως , κυκλοφορούσαν αρκετά έντυπα με πιο συστηματική ένταξη κανονικών ιστοριών κόμικς από Έλληνες δημιουργούς .
Για παράδειγμα , στο Ρομάντσο δημοσιεύτηκε το χιουμοριστικό Πίπης ο Πάπιας του Σταμάτη Πολενάκη , ένα από τα πρώτα αμιγή ελληνικά στριπ.Το 1950 εμφανίστηκε το εβδομαδιαίο Ταμ-Ταμ , που αποτελεί το πρώτο ελληνικό περιοδικό αποκλειστικά αφιερωμένο στα κόμικς .
Μια ομάδα αποτελούμενη από τους Θέμο Ανδρεόπουλο , Βύρωνα Απτόσογλου , Στέφανο Αποστόλου , Ζωή Σκιαδαρέση και Σοφία Μαυροειδή-Παπαδάκη , έγραψε και σχεδίασε περιπετειώδεις ιστορίες εμπνευσμένες από διάσημες φιγούρες της αμερικανικής κουλτούρας , όπως ο Σούπερμαν και ο Ταρζάν .
Παρότι κυκλοφόρησαν μόλις 18 τεύχη , η επιτυχία ήταν πρωτοφανής για τα δεδομένα της εποχής , φτάνοντας κάποια στιγμή τα 7.500 αντίτυπα .
Το 1951 ξεκίνησαν από τις Εκδόσεις Ατλαντίς τα Κλασικά Εικονογραφημένα , έκδοση αντίστοιχη του αμερικανικού Classics Illustrated . Ένα από τα σημαντικότερα χαρακτηριστικά της σειράς ήταν ότι χρησιμοποιήθηκαν μπαλονάκια διαλόγου και τα συννεφάκια σκέψης , πρακτική σπάνια έως τότε .
Το πρώτο τεύχος , μια μεταφορά των Αθλίων του Βίκτορα Ουγκό πούλησε γύρω στα 1.000.000 αντίτυπα σε όλη τη χώρα .
Παρά τις πολεμικές από προσωπικότητες σαν τον Ευάγγελο Παπανούτσο και τον Ασημάκη Πανσέληνο , οι πωλήσεις συνέχισαν να είναι πολύ υψηλές και η μέση κυκλοφορία του δεν έπεσε κάτω από τα 200.000 με 300.000 αντίτυπα .
Από το 1953 και ανά τακτά διαστήματα εκδίδονταν ιστορίες ελληνικής θεματολογίας ( αρχαία μυθολογία , Βυζαντινή περίοδος , Επανάσταση του 1821 ) , σε κείμενα του Βασίλη Ρώτα και της Σοφίας Μαυροειδή-Παπαδάκη και σχεδιασμένα από τους Κώστα Γραμματόπουλο , Μποστ , Γιώργο Βακαλό και πολλούς άλλους .
Η συμβολή των Κλασικών Εικονογραφημένων στη διάδοση των κόμικς θεωρείται καθοριστική , καθώς ουσιαστικά εκπαίδευσαν το ελληνικό κοινό στους κώδικες ανάγνωσης των κόμικς . Ένα άλλο σημαντικό περιοδικό με κόμικς ήταν το Γέλιο και Χαρά ( 1954 ) , το οποίο είχε τεράστια επιτυχία , αλλά δημοσίευε αποκλειστικά αμερικανικούς τίτλος όπως Μίκυ Μάους , Μπαγκς Μπάννυ και Μικρή Λουλού .
Το μεγαλύτερο κομμάτι των δημοσιευόμενων κόμικς προερχόταν από το εξωτερικό , τάση που σταδιακά επικράτησε πλήρως κατά τη δεκαετία του 1960 .
Τα πολύ φθηνά πνευματικά δικαιώματα των ξένων τίτλων ήταν η βασική αιτία που ανακόπηκε η αυξανόμενη ελληνική παραγωγή , με αποτέλεσμα την περίοδο αυτή να κυκλοφορούν σχεδόν αποκλειστικά ξένα κόμικς , σε βάρος των ελληνικών , που θεωρούνταν οικονομικώς ασύμφορα .
Τα δημοφιλέστερα περιοδικά της εποχής είχαν κυρίως ιστορίες αμερικανικής , ιταλικής και βρετανικής προέλευσης , με περιπετειώδες ( Τα Καλύτερα Κόμικς – 1961 ) ή χιουμοριστικό περιεχόμενο ( Χονδρός και Λιγνός – 1962 , Μίκυ Μάους – 1966 , Σεραφίνο – 1969 κ.ά. ) .
Στη δεκαετία του 1970 , μέσω της συχνότερης έκδοσης έργων Ελλήνων δημιουργών , τα ελληνικά κόμικς απέκτησαν αυτογνωσία και αυτοσυνείδηση .
Ωστόσο , οι προερχόμενες από το εξωτερικό ιστορίες συνέχισαν κυριαρχούν στα πράγματα .
Εκτός από τα δημοφιλή έντυπα με πολεμικές ιστορίες βρετανικής παραγωγής ( Δράσις – 1969 , Κράνος – 1969 , Έφοδος – 1975 κ.ά . ) , μεγάλη επιτυχία γνώρισαν και περιοδικά με κόμικς Ιταλών δημιουργών ( Μπλεκ – 1969 , Ζαγκόρ – 1970 , Όμπραξ – 1971 ) ή ποικίλης προέλευσης ( Αγόρι – 1975 , Τρουένο – 1977 ) .
Προς το τέλος της δεκαετίας κυκλοφόρησαν πολυάριθμα περιοδικά που συνδύαζαν το ερωτικό στοιχείο με τον τρόμο ή το χιούμορ ( Orribile – 1977 , Terror – 1977 , Ζάκουλα – 1977 , Montatore – 1979 κ.ά. ) .
Στο μεγαλύτερο μέρος της δεκαετίας του 1970 , η ελληνική παραγωγή ήταν διάσπαρτη και χαμηλού επιπέδου .
Ωστόσο , η Μεταπολίτευση αποτέλεσε κομβικό σημείο , καθώς πλέον υπήρχε η ελευθερία για την υλοποίηση νέων ιδεών , μακριά από τους περιορισμούς των προηγούμενων ετών .
Τα κόμικς άρχισαν να εμφανίζονται με μεγαλύτερη συχνότητα στον Τύπο .
Το πολιτικό περιοδικό Αντί , ιδιαίτερα μετά την ανάληψη των καθηκόντων εκδότη από τον Χρήστο Παπουτσάκη το 1974 , ήταν ένα από αυτά , φιλοξενώντας γελοιογραφίες , στριπ και μονοσελίδα των Μποστ , Νίκου Μαρουλάκη , Γιάννη Καλαϊτζή και Γιάννη Ιωάννου .
Την Πρωτομαγιά του 1978 κυκλοφόρησε το πρώτο τεύχος της Κολούμπρας , του πρώτου περιοδικού που απευθυνόταν στο ενήλικο κοινό .
Περιείχε κυρίως , αλλά όχι αποκλειστικά , κόμικς ξένων δημιουργών , όπως ο Ρόμπερτ Κραμπ , ο Γκουίντο Κρέπαξ , ο Quino και το δίδυμο Κάρλος Σαμπάγιο-Χοσέ Μουνιόθ .
Από Έλληνες , σχεδίαζαν οι Βασίλης Δαζέας , Ηλίας Κουρτέσης , Βασίλης Πετρίδης , Ηλίας Πολίτης , Λάζαρος Ζήκος και πολλοί άλλοι .
Το εγχείρημα δεν έτυχε ευρείας αποδοχής και συνολικά κυκλοφόρησαν δεκαέξι τεύχη .
Ωστόσο , η Κολούμπρα έθεσε τα θεμέλια για τα περιοδικά και της εκδόσεις που θα ακολουθούσαν .
Η δεκαετία του 1980 αποτελεί σταθμό στην ιστορία της ελληνικής σκηνής κόμικς .
Παρουσιάστηκαν πολλά καινούργια έντυπα αφιερωμένα στο μέσο , ενώ η παραγωγή αυξήθηκε κατακόρυφα σε σχέση με τη δεκαετία του 1970 . Ένα από τα πρώτα περιοδικά ήταν το Σκαθάρι , που περιείχε σχεδόν αποκλειστικά ξένα κόμικς ( π.χ .
Κόρτο Μαλτέζε ) .
Το πρώτο τεύχος βγήκε τον Μάρτιο του 1980 και συνολικά κυκλοφόρησαν δεκαεπτά τεύχη .
Λίγο αργότερα , τον Δεκέμβριο του ίδιου έτους , έκανε την εμφάνισή του το περιοδικό Κολούμπρα .
Κυκλοφόρησαν μόλις δεκατρία τεύχη , στα οποία περιέχονταν ορισμένα κόμικς Ελλήνων ( Γιώργος Ταμβάκης , Γιώργος Χρυσοβιτσάνος κ.ά . ) και κυρίως μεγάλων ονομάτων του εξωτερικού ( Ούγκο Πρατ , Reiser , Ζωρζ Βολίνσκυ κ.ά. ) .
Παρότι ήταν βραχύβιο , θεωρείται βασικός πρόδρομος της Βαβέλ και του Παρά Πέντε .
Μετά το κλείσιμο του περιοδικού , ο εκδότης Πάνος Κουτρουλάρης , μαζί με τον Γιώργο Τσίτσοβιτς , ίδρυσε την ομώνυμη εκδοτική , μια από τις πιο ιστορικές εταιρείες του χώρου .
Μια ιδιαίτερη περίπτωση ήταν το αυτοεκδιδόμενο έντυπο Τρύπα ( 1980-1981 ) , με σαφείς επιρροές από την αισθητική του γαλλικού σατιρικού περιοδικού Hara-Kiri .
Μολονότι περιείχε ελάχιστα κόμικς , κυρίως από τους Νίκο Λυμπερόπουλο και Ηλία Πολίτη , και κυκλοφόρησαν μόνο τρία τεύχη , θεωρείται ένα ακόμα αξιόλογο βήμα για την διάδοση των κόμικς στην Ελλάδα.Μακράν τον πιο κεντρικό ρόλο διαδραμάτισε η Βαβέλ , που ιδρύθηκε το 1981 από τους Νίκη Τζούδα , ο Σταύρο Τσελεμέγκο και ο Γιώργο Μπαζίνα και με την οποία εδραιώθηκε η παρουσία του εναλλακτικού και ενήλικου κόμικ στην Ελλάδα .
Πρόκειται για το μακροβιότερο ελληνικό περιοδικό κόμικς , αλλά και ένα από τα μακροβιότερα στην Ευρώπη , καθώς κυκλοφορούσε επί 27 χρόνια .
Από τα πρώτα κιόλας τεύχη δημοσίευσε έργα κορυφαίων ξένων καλλιτεχνών των γαλλικών και ιταλικών κυρίως κόμικς ( Ένκι Μπιλάλ , Ζαν Ζιρώ , Φιλίπ Ντρουγιέ , Αντρέα Πατσιέντζα κ.ά . ) , ενώ παράλληλα ανέδειξε ελληνικές δουλειές , με σπουδαιότερες τον Κόκκορα ( 1981 ) του Αρκά και την Τσιγγάνικη Ορχήστρα ( 1984 ) του Γιάννη Καλαϊτζή .
Οι Πέτρος Ζερβός , Ηλίας Ταμπακέας , Γιώργος Μπότσος και αρκετοί άλλοι παρουσίασαν κόμικς τους στη Βαβέλ .
Σύντομα επήλθαν τριβές μεταξύ των εκδοτών της Βαβέλ , με συνέπεια ο Μπαζίνας να αποχωρήσει και το 1984 να ξεκινήσει το Παρά Πέντε .
Το Παρά Πέντε απέκτησε γρήγορα πολλούς αναγνώστες , φτάνοντας τις 20.000 πωλήσεις μηνιαίως .
Επικεντρωνόταν σε χιουμοριστικά κόμικς , όπως αυτά των Αντρέ Φρανκέν , Εντικά και Φιλίπ Βιγιεμέν , ενώ οι δουλειές Ελλήνων δημιουργών ήταν περιστασιακές .
Το 1985 εμφανίστηκε ένα αδελφικό έντυπο ονόματι Μικρό Παρά Πέντε , που επίσης εστίαζε στο χιούμορ με κόμικς των Αρκά , Σπύρου Δερβενιώτη και Σπύρου Βερύκιου .
Το ίδιο έτος βγήκε η Επόμενη Μέρα , μια πολυτελής έκδοση με κύριο θέμα την επιστημονική φαντασία , που κράτησε μόνο εννέα τεύχη .
Σημαντικά κόμικς υπήρξαν και εκτός των προαναφερθέντων περιοδικών . Ένα εξ αυτών ήταν η σειρά Φρουτοπία , που ξεκίνησε το 1986 από τον παιδικό συγγραφέα Ευγένιο Τριβιζά και τον Νίκο Μαρουλάκη .
Νωρίτερα , το 1983 , οι Τάσος Αποστολίδης και Γιώργος Ακοκαλίδης είχαν αρχίσει τη μεταφορά έργων του Αριστοφάνη , δημιουργώντας έτσι μια από τις πλέον επιτυχημένες σειρές της ελληνικής σκηνής .
Το άλμπουμ Ποιος ήταν ο Μιχάλης Αμοιράς ; ( 1985 ) του Θόδωρου Υφαντίδη , παρότι δεν έγινε ποτέ γνωστό , αποτελεί το πρώτο ελληνικό κόμικ που εντάσσεται στην επιστημονική φαντασία .
Η δεκαετία του 1990 ήταν μια περίοδος παρακμής για τα ελληνικά κόμικς , καθώς σημειώθηκε μείωση της παραγωγής και κλείσιμο εντύπων .
Το Παρά Πέντε και το Μικρό Παρά Πέντε διέκοψαν την κυκλοφορία τους το 1996 και 1990 αντίστοιχα , ενώ και η Βαβέλ αντιμετώπιζε σοβαρά προβλήματα .
Μοναδική εξαίρεση αποτέλεσε ο Αρκάς , ο οποίος με τις σειρές Χαμηλές πτήσεις ( 1991 ) , Καστράτο ( 1995 ) και Η Ζωή Μετά ( 1999 ) καθιερώθηκε ακόμα περισσότερο στο ελληνικό στερέωμα . Άλλα σημαντικά κόμικς της περιόδου αυτής είναι τα Μαύρο Είδωλο της Αφροδίτης ( 1990 ) του Γιάννη Καλαϊτζή , Φανούρης Άπλας ( 1991 ) των Δημήτρη Βανέλλη , Δημήτρη Καλαϊτζή και Σπύρου Δερβενιώτη , καθώς και ο δεύτερος κύκλος της Φρουτοπίας ( 1992 ) .
Παρά τις οικονομικές δυσκολίες , η Βαβέλ συνέχισε να αποτελεί χώρο έκφρασης πολυάριθμων νέων ταλέντων , με κυριότερους τον Αντώνη Νικολόπουλο , που υπογράφει ως Soloup , τον Λέανδρο Κοκκόρη , γνωστό απλώς ως Λέανδρο , και τη Μαρία-Ηλέκτρα Ζογλοπίτου .
Ο Λέανδρος , έντονα πολιτικοποιημένος , αναγνωρίζεται ως ένας από τους πιο ταλαντούχους κομίστες της γενιάς του , ενώ η Ζογλοπίτου , παρότι άφησε πίσω της μόνο ένα ολοκληρωμένο άλμπουμ ( Χαμένο Φάσμα – 1996 , σε σενάριο του Τάσου Αποστολίδη ) , λόγω του πρόωρου θανάτου της το 1997 , θεωρείται μια εξαιρετική καλλιτέχνιδα .
Ο Soloup αποτελεί έναν από τους παραγωγικότερους Έλληνες δημιουργούς με πολυετή παρουσία .
Το δεύτερο μισό της δεκαετίας σημαδεύτηκε από την διοργάνωση του Φεστιβάλ της Βαβέλ .
Γρήγορα προσέλκυσε πολλούς επισκέπτες , ενώ στους καλεσμένους των πρώτων ετών περιλαμβάνονται μεγάλες μορφές , όπως οι Ζαν Ζιρώ και Γκίλμπερτ Σέλτον .
Από το 2000 και έπειτα , η παραγωγή ελληνικών κόμικς αυξήθηκε εκθετικά και εντατικοποιήθηκε ακόμη περισσότερο μετά το 2004 .
Τον Ιούνιο του 2000 εμφανίστηκε το 9 , ένα ένθετο της εφημερίδας Ελευθεροτυπία .
Η κυκλοφορία του 9 αποτέλεσε αναζωογονητικό γεγονός για τα ελληνικά κόμικς .
Η ύλη του αποτελούνταν εξίσου από ελληνικές και ξένες δουλειές .
Η εγχώρια παραγωγή προερχόταν αρχικά από έργα δημιουργών των προηγούμενων ετών , αλλά σύντομα δόθηκε χώρος έκφρασης σε νέα ταλέντα . Έτσι , εμφανίστηκαν πολλές δημοφιλείς σειρές , όπως η Χωματερή ( 2001 ) του Λέανδρου , η Μάνα Ρέιβερ ( 2002 ) του Σπύρου Δερβενιώτη και το Manifesto ( 2003 ) του Ηλία Κυριαζή .
Στους ξένους που δημοσιεύτηκαν στο 9 , συμπεριλαμβάνονται οι Άλαν Μουρ , Αλεχάντρο Χοδορόφσκι , Γιόρδι Μπερνέτ και Μίλο Μανάρα.Αργότερα , εμφανίστηκε το βραχύβιο Γκραν Γκινιόλ ( 2007 ) και το mόv . ( 2009 ) , ως « αντικαταστάτης » της Βαβέλ που είχε πάψει την κυκλοφορία της το 2008 .
Η Γαλέρα ( 2005 ) , παρότι δεν ήταν περιοδικό κόμικς , παρείχε χώρο σε πολυάριθμους δημιουργούς .
Αυτό που διαφοροποιεί την δεκαετία του 2000 σε σχέση με τις προηγούμενες περιόδους , είναι η έντονη δραστηριοποίηση έξω από τις σελίδες των περιοδικών , καθώς όλο και περισσότερες εκδοτικές άρχισαν να λειτουργούν ( Jemma Press , Ψυχής τα Λαμπυρίσματα , Giganto κ.ά. ) .
Σύμφωνα με στοιχεία , μεταξύ 1970 και 2009 , περίπου το 57 % όλων των άλμπουμ εκδόθηκε τη δεκαετία του 2000 .
Το Logicomix ( 2008 ) των Απόστολου Δοξιάδη , Χρίστου Παπαδημητρίου και Αλέκου Παπαδάτου ήταν ένα εκδοτικό φαινόμενο όχι μόνο στην Ελλάδα , αλλά και στο εξωτερικό , καθώς μεταφράστηκε σε πολλές γλώσσες και είχε τεράστια επιτυχία στις ΗΠΑ και το Ηνωμένο Βασίλειο . Άλλα αξιοσημείωτα κόμικς ήταν Η Βίδα και άλλες ιστορίες ( 2003 ) του Γιώργου Τσούκη , Τα Χρονικά του Δρακοφοίνικα ( 2005 ) του Γιάννη Ρουμπούλια , το Krak Komiks ( 2007 ) του Tasmar και τα Κουραφέλκυθρα ( 2008 ) του Αντώνη Βαβαγιάννη .
Παράλληλα με τις επαγγελματικές δουλειές άρχισαν να κυκλοφορούν όλο και περισσότερες αυτοεκδόσεις , με αυξανόμενη ποιότητα ( Ανόργανη ύλη – 2000 , Ιστορίες Ατελείωτης Ματαιοδοξίας – 2001 , Kapow Zine – 2003 , Big Bang ! – 2005 , Frogs & Dogs – 2005 , ΗΕΗΕ ! – 2006 κ.ά. ) .
Παρά τις δυσκολίες που απορρέουν από την οικονομική κρίση , παρατηρείται σταδιακή αύξηση του ελληνικού κοινού των κόμικς .
Η δεκαετία του 2010 έφερε το κλείσιμο περιοδικών , αλλά και καινοτομίες , όπως τα διαδικτυακά κόμικς .
Παράλληλα , αρκετοί Έλληνες δημιουργοί , με κυριότερους τους Ηλία Κυριαζή και Μιχάλη Διαλυνά έχουν καταξιωθεί στο εξωτερικό , συνεργαζόμενοι με εταιρείες όπως η Marvel και η Dark Horse Comics .