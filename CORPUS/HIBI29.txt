Όταν προχώρησαν αρκετά οι προετοιμασίες των Φιλικών , όλα έδειχναν πως η Πάτρα θα ήταν η πόλη από την οποία θα ξεκινούσε η επανάσταση .
Στις 21 Μαρτίου 1821 ένοπλοι τούρκοι στρατιώτες , μεθυσμένοι σε ένα ρακοπωλείο , απέναντι από το αρχοντικό του , έβαλαν φωτιά . Άρχισαν αμέσως με άγριες κραυγές να περικυκλώνουν το αρχοντικό για το οποίο είχαν υποψίες και πληροφορίες πως μέσα σε αυτό έκρυβαν όπλα .
Οι πόρτες του αρχοντικού ήταν αμπαρωμένες και οι Τούρκοι πυροβολούσαν στα παράθυρα .
Με τους πυροβολισμούς αυτούς σκότωσαν τον Αναστάσιο Παπαδιαμαντόπουλο , τον θείο του . Όπως γράφει ο Γούδας , όταν ο Παπαδιαμαντόπουλος είδε νεκρό το θείο του , αποφάσισε να δώσει το σύνθημα της Επανάστασης . Όταν έφτασαν από διάφορα σημεία της πόλεως Έλληνες στρατιώτες και γενικεύτηκε η σύρραξη οι Τούρκοι υποχώρησαν και αναγκάστηκαν να κλειστούν στο Φρούριο ( στο κάστρο της πόλης ) .
Το ίδιο βράδυ της σύγκρουσης ο Παπαδιαμαντόπουλος πήγε στο Μοναστήρι του Ομπλού ( Αχαΐας ) και την άλλη μέρα κατέβηκε στην πόλη των Πατρών μαζί με τον Νικόλαο Λόντο , τον Παναγιώτη Καρατζά , τον Π.
Πατρών Γερμανό και άλλους 5 προεστούς και έκαναν όλοι τους το γύρο της πόλεως κρατώντας την πρώτη επαναστατική κόκκινη σημαία με ένα μαύρο σταυρό στη μέση . Έτσι η επανάσταση ξεκίνησε στις 21 Μαρτίου από το σπίτι του .
Και κάτι αξιοσημείωτο : Κατά την παραμονή του 1821 ένας Αλβανός απείλησε για την ζωή του στην περιοχή του Αγίου Ανδρέα .
Ο εκβιαστής πιάστηκε επ ’ αυτοφόρω από τούρκους αξιωματικούς .
Τότε ο Ιωάννης Παπαδιαμαντόπουλος ρώτησε τι είδους τιμωρία θα είχε ο Αλβανός .
Τελικά του χάρισε την ζωή και διέταξε να μοιραστούν τα λεφτά του . Όταν ξεσπάει ο πόλεμος , ανοίγει τις αποθήκες του και μοιράζει στους στρατιώτες κρασιά , λάδια και τυριά .
Ο Πουκεβίλ στο ιστόρημά του για την Επανάσταση σημειώνει πως το απόγευμα της 23ης Μαρτίου 1821 οι Τούρκοι πυρπόλησαν το αρχοντικό του Παπαδιαμαντόπουλου .
Από τότε άλλαξε ο τρόπος ζωής του , φόρεσε την κλέφτικη κάπα και τα τσαρούχια , κοιμόταν στο ύπαιθρο ή σε καλύβες χωριάτικες και γνώρισε πολλές κακουχίες και στερήσεις . Έμεινε χωρίς οικογένεια και όλα του τα σπίτια τα κάψανε οι Τούρκοι .
Η καρδιά του πυρπολήθηκε από τον πόθο για την Ελευθερία την οποία όρισε ως ένα εκ των πόλων του διλήμματος « Ελευθερία ή Θάνατος » .
Πήρε μέρος στην πολιορκία του Κάστρου της πόλεως των Πατρών .
Στις 26 Μαρτίου 1821 υπέγραψε ως « μινίστρος » των εξωτερικών της Ελλάδος την ιστορική εγκύκλιο προς τας Αυγούστας Αυλάς των Κρατών της Ευρώπης .
Στις 19 Απριλίου 1821 διορίζεται γενικός φροντιστής του στρατοπέδου Παλαιών Πατρών .
Ορίζεται εισφορά και μετρά στο ταμείο του αγώνα 17.500 γρόσια .
Τον ίδιο καιρό ταξιδεύει στη Ζάκυνθο και ναυλώνει το πλοίο του καπετάνιου Κεφαλλονίτη Διονυσίου Φωκά και τον μεταφέρει στις Σπέτσες προκειμένου να κινητοποιήσει τις Εθνικές ναυτικές δυνάμεις και να ενισχύσουν τον αγώνα με την αποστολή πολεμοφοδίων .
Μετά τις Σπέτσες με το ίδιο πλοίο και με συνταξιδιώτη τον Δημήτρη Περούκα πηγαίνει στην Αγκώνα της Ιταλίας , όπου με δικές του δαπάνες προμηθεύεται πολεμοφόδια και απευθύνει έκκληση για βοήθεια στους ομογενείς της Ευρώπης .
Στις 30 Ιουνίου 1821 επιστρέφει στο Μεσολόγγι φέρνοντας πολεμοφόδια με το πλοίο του Πανά .
Οι Άγγλοι συλλαμβάνουν τα ελληνικά πλοία στον Πατραϊκό και ο Παπαδιαμαντόπουλος με μικρά ιστιοφόρα αναγκάζεται να μεταφέρει τον οπλισμό και τα πολεμοφόδια στο στρατόπεδο της Πάτρας .
Μετά από αυτή την περιπέτεια βρίσκεται στα Τρίκορφα και το Σεπτέμβρη του 1821 στα Καλάβρυτα .
Στις 15 Δεκεμβρίου 1821 διορίζεται « μέλος της Εθνικής Βουλής , παραστατικόν της Πελοποννήσου » για την Α΄ Συνέλευση της Επιδαύρου .
Η Κυβέρνηση του αναθέτει τις πλέον δύσκολες αποστολές , όπως την παραλαβή του Φρουρίου του Ναυπλίου το Δεκέμβρη 1821 . Όπου βρεθεί εμψυχώνει τους αγωνιστές παρακινεί για δράση , ενθουσιάζει για επιτυχίες , νουθετεί στους άπειρους και συγκρατεί τους ανταγωνισμούς και τα βίαια πάθη των συναγωνιστών του .
Επιδεικνύει αξιοζήλευτη φρόνηση και δραστηριότητα όπως στη διαχείριση των πλοίων Ύδρας και Σπετσών και της είσπραξης των εισφορών της Ηλείας .
Το Νοέμβριο του 1822 ο αντιπρόεδρος του Εκτελεστικού Αθανάσιος Κανακάρης του ζητά να δώσει στην Ύδρα 6.200 γρόσια και όπως πάντα ο Παπαδιαμαντόπουλος είναι έτοιμος και πρόθυμος σε κάθε νέα έκτακτη εισφορά που θα του ζητηθεί .
Την 1η Μαρτίου 1823 εκλέγεται πανηγυρικά Βουλευτής Πατρών και αργότερα μέλος της επιτροπής εθνικού δανείου . « Οσάκις η Κυβέρνηση , γράφει ο Γούδας , είχε ανάγκην είτε διαπραγματεύσεως ξένων δανείων , είτε συντάξεως νόμων οικονομικών , είτε διαχειρίσεως χρημάτων , ενεπιστεύετο ταύτα εις την πρόνοιαν , εις τον ακραιφανή πατριωτισμόν , την τιμιότητα και εις τον μειλίχιον τρόπον του Παπαδιαμαντόπουλου και των ομοίων τούτου… » Στις 17 Μαΐου 1824 το Βουλευτικό Σώμα του γράφει μεταξύ άλλων και τα εξής « …εκ μέρους του Έθνους { το βουλευτικό Σώμα } σας ευχαριστεί δια τους μεγάλους πόνους , όπου αγογγύστως υποφέρετε εξ αρχής του ιερού τούτου αγώνος , και προ της συστάσεως της διοικήσεως , και μετά την σύστασιν κατά την πρώτην και δευτέραν ταύτην περίοδον της χωρίς να απομακρυνθείτε διόλου από τας υπηρεσίας… » Τον Ιούλιο του 1824 με εντολή της Κυβέρνησης θα πάει μαζί με τον Μπενιζέλο Ρούφο στην Πάτρα για να ειρηνεύσουν τους αντιμαχόμενους πατριώτες .
Η παρουσία του φέρνει παντού την ομόνοια και την γαλήνη . Όλοι τον σέβονται και τον τιμούν απεριόριστα .
Επιστρέφει στο Ναύπλιο .
Σε ένα γράμμα της συζύγου του με ημερομηνία 14-10-1824 που βρίσκεται στο αρχείο Παπαδιαμαντοπούλου στη Βιβλιοθήκη της Βουλής προκύπτει ότι εκείνη την περίοδο βρίσκεται στο χωριό Πόρτες .
Στο γράμμα αυτό η σύζυγος του τον πληροφορεί « πως ακόμα δεν εδιορθώθησαν τα εσωτερικά του Μορέως , ογλήγορα ελπίζω να διορθωθούν .
Οι Τούρκοι όπως καθημερινώς ευγαίνουν εις τον κάμπον Γαστούνη , ως τις προάλλες ευγήκαν και εσκότωσαν 53 Έλληνες από αυτούς ήταν 17 Πατρινόπουλα , εσκοτώθηκαν και Τούρκοι πολλοί .
Εμείς εδώ βαστούμεν τα στενά και όσες φορές αυθαδίασαν οι Τούρκοι , εκτυπήθησαν και εχαλάσθησαν χωρίς να κάμουν την παραμικράν βλάβην… » .
Την 12η Μαρτίου 1825 το Εκτελεστικό Σώμα διορίζει τριμελή προσωρινή επιτροπή από τους Βουλευτές Ιωάννη Παπαδιαμαντόπουλο ( πρόεδρο ) , Γεώργιο Καναβό και Δημήτριο Θέμελη για την διεύθυνση των πολεμικών και πολιτικών πραγμάτων της Δυτικής Ελλάδος . Όπως γράφουν τα « ΕΛΛΗΝΙΚΑ ΧΡΟΝΙΚΑ » του Μεσολογγίου της 15 Απριλίου 1825 στη πρώτη σελίδα , η τριμελής επιτροπή έφτασε στο Μεσολόγγι στις 12 Απριλίου .
Η τελευταία στη Φρουρά του Μεσολογγίου , περίοδος της ζωής του Παπαδιαμαντόπουλου είναι εκείνη που θα δείξει το ασύγκριτο μεγαλείο της αυταπάρνησης και του πατριωτισμού του .
Είναι η περίοδος εκείνη κατά την οποία ο πολιτικός αρχηγός των Ελευθέρων Πολιορκούμενων θα βαδίσει αλύγιστος προς τη θυσία και το ολοκαύτωμα .
Η αλληλογραφία του Παπαδιαμαντόπουλου με την Ελληνική Διοίκηση , με τους Ζακυνθίους Φιλικούς και τη σύζυγο του καθώς και άλλα επίσημα έγγραφα προς τους κατοίκους της Δυτικής Ελλάδος αποτελούν ένα αξιόλογο και πολύτιμο αρχειακό υλικό των πολιορκούμενων Μεσολογγιτών και παράλληλα έναν αποδεικτικό και αξιόπιστο μάρτυρα της ιδιαίτερης προσωπικότητας του Παπαδιαμαντόπουλου . Όλες οι επιστολές του Παπαδιαματόπουλου μαρτυρούν τον προσωπικό του λόγο και παρουσιάζουν την αξιοζήλευτη προσωπικότητα του .
Αξιοπρόσεχτο είναι και το γράμμα προς τη σύζυγο του με ημερομηνία 23 Απριλίου 1825 .
Μεταξύ των άλλων αναφέρει και τα εξής χαρακτηριστικά « …Μην στεχοχωρείσθε , όταν εγώ δια την τιμήν μας , δια την ζωήν σας και την ησυχίαν σας απεφάσισα να βασανίζωμαι και κινδυνεύω το άτομο μου , και δι ’ αγάπην της πίστεως και πατρίδος αγωνίζομαι όσον δύναμαι… Πλην οικονομία , οικονομία , οικονομία όσον δύνασθε διότι εξοδεύομεν και δεν εισοδεύομεν και όταν οικονομώμεν δεν πεινούμεν και ο φρόνιμος άνθρωπος κατά τον καιρόν και την περίστασιν πορεύηται και οι υιοί μας ας μη φαντάζονται διότι τα αγαθά μας έμειναν θύμα εις την Πάτρα , και εκτός τούτου πέντε χρόνια όπου εξοδεύομεν την μία μεριά η αφεντιά σας και την άλλην εγώ αδιακόπως και θησαυροί αν ήτον του Κροίσου ήθελον σωθούν και ας στοχασθούν ότι ο πατήρ τους δεν τρέχει εις εμπορικάς επιχειρήσεις , αλλ ’ εις πολιτικάς και πολεμικάς κινδυνεύει και εξοδεύει αδιακόπως δια την πατρίδα… » Οι Τούρκοι είχαν φθάσει απέναντι από τα τείχη του Μεσολογγίου και η ναυτική και στρατιωτική βοήθεια της Κυβερνήσεως ακόμη δεν είχε φανεί .
Σε άλλο γράμμα προς τη σύζυγο του ο Παπαδιαμαντόπουλος μεταξύ άλλων γράφει και τα εξής : « Δια εδώ μην φοβείστε αγκαλά και είναι τριάντα χιλιάδες εχθροί που μας πολιορκούν και δεν τους στοχαζόμεθα δια το ουδέν , όντας άγρυπνοι και προσεκτικοί και δια την καλήν οχύρωσιν του φρουρίου έχοντας και ανδρείους Έλληνας και άλλα στρατεύματα προσμένουμε από την Πελοπόννησο και άμα φθάσει ο στόλος μας όπου προσμένουμε , ότε θέλει βγάλομε στρατεύματα έξω δια να τον χτυπήσουμε από μπρος και από πίσω να τον αφανίσωμεν με την βοήθεια του Θεού… » .
Η Κυβέρνηση , όμως , απασχολημένη με τα κομματικά πάθη έχει εγκαταλείψει ουσιαστικά το Μεσολόγγι στην τύχη του .
Εν τω μεταξύ ο Γεώργιος Καναβός πηγαίνει στην Ελληνική Διοίκηση και δεν γυρίζει πλέον στο Μεσολόγγι .
Ο Παπαδιαμαντόπουλος εξακολουθεί να διευθύνει τα πολιτικά και στρατιωτικά πράγματα του πολιορκούμενου Μεσολογγίου έχοντας ως συνεργάτη τον αγωνιστή φιλικό Δημήτριο Θέμελη , ο οποίος αρρώστησε αργότερα και πέθανε στις 16 Μαρτίου 1826 .
Την 27η Νοεμβρίου 1825 η Διευθυντική Επιτροπή επισημαίνει στη Διοίκηση τους μεγάλους κινδύνους εξ αιτίας του αποκλεισμού των εχθρικών πλοίων .
Η αλληλογραφία του Παπαδιαμαντόπουλου με τη Ζάκυνθο γίνεται πυκνότερη .
Σε επιστολή του της 12-12-1825 σημειώνει απευθυνόμενος προς τους Θεόδωρο Ξένο , Μιχαήλ Σεβαστό και Γεώργιο Λαδόπουλο : « Το Μεσολόγγι κινδυνεύει δι ’ έλλειψιν τροφών και μόνη η μετά σπουδής αποστολή αυτών εμπορεί να το σώσει .
Από την προθυμία σας και ζήλον σας λοιπόν κρέμαται η σωτηρία του , εις την οποίαν εμπορείτε να συνδράμετε ουσιωδώς , κάμνοντες ταχυτάτην προμήθειαν τροφής . Ότι από το πολυάριθμο των δεν θέλει θολώσει το μάτι των υπερασπιστών του Μεσολογγίου επεδείχθη λαμπρώς εκ των πραγμάτων αυτών μόνη η έλλειψις των τροφών ημπορεί να τους στενοχωρήσει .
Τροφάς λοιπόν , τροφάς και πάλιν τροφάς. » Και πεινασμένο ακόμη το Μεσολόγγι νικά .
Ο στρατός του Κιουταχή εξοντώνεται , οι τρεις αρμάδες του σουλτάνου , του Μωχάμετ΄Αλη και του Μπέη της Τύνιδας αχρηστεύονται άπραγες και βουβές στα νερά του φράχτη .
Ο ηρωισμός των πολιορκούμενων του Μεσολογγίου ανατρέπει τα σχέδια για μια ολοκληρωτική νίκη και δίνει καιρό στις εθνικές στρατιωτικές δυνάμεις να ανασυνταχθούν . Όλος ο κόσμος μιλάει τώρα για την ηρωική αυτή πόλη που αντιστέκεται πεισματικά ένα χρόνο στις απανωτές επιδρομές και το ρεύμα του φιλελληνισμού ογκώνεται . Όταν όμως η πολιορκία έγινε στενότερη από τη στεριά και κυρίως από τη θάλασσα , τότε η πείνα φθάνει στο απροχώρητο .
Μέσα σε κείνες τις τραγικές στιγμές ο Παπαδιαμαντόπουλος αποφασίζει να πάει ο ίδιος στη Ζάκυνθο για να φέρει στάρι και καλαμπόκι .
Γι ’ αυτό το ταξίδι στη Ζάκυνθο γράφει τα εξής ο πολέμαρχος Νικόλαος Κασομούλης : « …ιδόντες την στενοχωρίαν αποφάσισαν όλοι και αρχηγοί και στρατιώτες να μαζώξωμεν τα άρματά μας , τα ασημένια και χρυσά , να τα βάλωμεν υποθήκη και να ζητήσωμεν θροφήν από Ζάκυνθον. » Η Ζάκυνθος της εποχής ούτε καν δέχτηκε ν ’ ακούσει την πρόταση αυτή κι επέστρεψε αμέσως , τα τιμημένα όπλα , αφού εφοδίασε με τρόφιμα το Μεσολόγγι .
Ο Παπαδιαμαντόπουλος έφθασε στη Ζάκυνθο στις 9 Ιανουαρίου 1826 .
Εκεί είχε πολλές γνωριμίες και στενό αδελφικό δεσμό με τους φιλικούς της Ζακύνθου και κυρίως με το φιλικό Γεώργιο Λαδόπουλο , όπως προκύπτει από την αλληλογραφία τους .
Φρόντισαν να αποστείλουν μια μεγάλη ποσότητα καλαμποκιού .
Τότε η γυναίκα του που διέμενε στη Ζάκυνθο και φίλοι του βάλθηκαν να τον κρατήσουν στη Ζάκυνθο για να σωθεί από τους άμεσους κινδύνους του πολιορκούμενου Μεσολογγίου .
Αυτόπτες μάρτυρες αφηγούνται ότι ούτε τα δάκρυα της συζύγου και των παιδιών του , ούτε οι θερμότατες παρακλήσεις των φίλων του , μπόρεσαν να τον μεταπείσουν να παραμείνει στη Ζάκυνθο έστω και για λίγες μέρες ακόμη . « Θα πάς , του έλεγαν , σε σίγουρο θάνατο .
Μείνε τουλάχιστον λίγες μέρες ακόμη και ξαναγυρίζεις αφού επιμένεις » . « Ορκίστηκα » , απαντά ο Παπαδιαμαντόπουλος , « να πεθάνω μαζί με τους άλλους και δεν θα τους εγκαταλείψω » .
Οι Ζακυνθινοί πληροφορούνται αμέσως το διάλογο και κατεβαίνουν όλοι στο μόλο να ασπασθούν τον ήρωα και να τον αποχαιρετίσουν . Όλοι κλαίνε και τον παρακαλούν να μείνει .
Αυτός σημαιοστολίζει το καΐκι του και δίνει το σύνθημα της αναχωρήσεως για το αγαπημένο Μεσολόγγι , τον πεπρωμένο τόπο της μεγάλης θυσίας .
Τον τελευταίο καιρό της ζωής του ο Παπαδιαμαντόπουλος υπέφερε από ποδαλγία και οξείς ρευματισμούς .
Η μόνη ελπίδα γι ’ αυτόν το άσπρο άλογό του .
Αυτό θα καβαλίκευε στην έξοδο και μόνο μ ’ αυτό υπήρχε κάποια ελπίδα να σωθεί .
Αλλά η Φρουρά είχε ήδη αποσκελετωθεί από την πείνα , οι άνθρωποι έπεφταν νεκροί στους δρόμους κι ο Παπαδιαμαντόπουλος εκείνες τις στιγμές έδωσε το αγαπημένο του άλογο , τη μοναδική του σωτηρία για να το φάνε οι στρατιώτες .
Ο εκδότης των Ελληνικών Χρονικών Ελβετός Μάγιερ που έπεσε κι αυτός ηρωικά στην έξοδο έγραφε σ ’ ένα φίλο του λίγες μέρες πριν : « Τα βάσανα τα οποία υπομένουμε και μια πληγή την οποίαν έλαβον εις τους ώμους , δεν με συγχώρησαν μέχρι τούδε να σας διευθύνω τους τελευταίους μου ασπασμούς .
Κατηντήσαμεν εις τοιαύτην ανάγκην ώστε τρεφόμεθα από τα πλέον ακάθαρτα ζώα και να πάσχωμεν όλα τα φρικτά αποτελέσματα της πείνας και της δίψας… εν ονόματι όλων των ενταύθα ηρώων μεταξύ των οποίων είναι ο Νότης Μπότζαρης , ο Τζαβέλας , ο Παπαδιαμαντόπουλος και εγώ σας αναγγέλλω την ενώπιον Θεού ορκωμένην απόφασίν μας δια να υπερασπισθώμεν και την υστέραν πιθαμή της γης του Μεσολογγίου και να συνενταφιασθώμεν υπό τα ερείπια της πόλεως χωρίς ν ’ ακούσωμεν πρότασίν τινα συνθήκης .