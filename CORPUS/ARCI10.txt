Το βασικό καστ της σειράς ξεκίνησε με τους Αντώνη Αντωνίου , Πάνο Βλάχο , Ελένη Κοκκίδου , Βλαδίμηρο Κυριακίδη , Δάφνη Λαμπρόγιαννη και Ιωάννα Τριανταφυλλίδου , με τους Βλάχο και Τριανταφυλλίδου να αποχωρούν από τη σειρά στο μέσο του τρίτου κύκλου .
Το ρόλο του αγοριού για το νέο ζευγάρι που μπήκε στη σειρά πήρε ο Γιάννης Τσιμιτσέλης .
Αν και ακούστηκαν πολλά ονόματα για το όνομα της ηθοποιού που θα αποτελούσε το δεύτερο μέλος του νέου ζευγαριού , ανάμεσά τους και τα ονόματα των Γιούλικα Σκαφιδά , Ζέτα Μακρυπούλια και Αθηνά Οικονομάκου , τελικά το ρόλο πήρε η Δανάη Επιθυμιάδη .
Τσιμιτσέλης και Επιθυμιάδη αποχώρησαν από τη σειρά με το τέλος του τρίτου κύκλου και στον τέταρτο κύκλο προστέθηκαν δύο νέα ζευγάρια τα οποία αποτελούσαν η Νάντια Κοντογεώργη με τον Γιώργο Χρυσοστόμου και η Φωτεινή Αθερίδου με τον Κωνσταντίνο Πλεμμένο .
Και τα δύο όμως νέα ζευγάρια αποχώρησαν με το τέλος του κύκλου και αντικαταστάθηκαν στον πέμπτο κύκλο από δύο νέα , τους Σπύρο Τσεκούρα και Άννα Κουτσαφτίκη και τους Σπύρο Χατζηαγγελάκη και Μαρία Χάνου .
Μετά το τέλος του πέμπτου κύκλου , η Δάφνη Λαμπρόγιαννη η οποία αποτελούσε μέλος του καστ από τον πρώτο κύκλο , αποχώρησε από τη σειρά για προσωπικούς λόγους .
Ως αντικατάσταση για το κενό που άφησε η Λαμπρόγιαννη , προστέθηκε στο καστ η Κλέλια Ρένεση .
Το Κυπριακό ζευγάρι το οποίο εντάχθηκε στη σειρά με την έναρξη του πέμπτου κύκλου και οι ιστορίες του οποίου μεταδίδονταν μόνο στην Κύπρο , αποτελείτο από τους Χριστιάνα Αρτεμίου και Μιχάλης Σοφοκλέους , ενώ το δεύτερο Κυπριακό ζευγάρι που προστέθηκε στον έκτο κύκλο , αποτελείτο από τους Μαριέλλα Σαββίδου και Αλέξανδρο Παρίση .
Η υπόθεση της σειράς περιστρέφεται γύρω από την καθημερινότητα διαφορετικών ζευγαριών όλων των ηλικιών από 20 έως 65 ετών , τα οποία όμως δεν συνδέονται μεταξύ τους .
Το κάθε ζευγάρι έχει το δικό του χώρο όπου διαμένει ενώ η ιστορία του κάθε ζευγαριού σε κάθε επεισόδιο δε συνδέεται με τις ιστορίες των άλλων ζευγαριών .
Βάσω Στεργίου - Μαραγκού ( Ιωάννα Τριανταφυλλίδου ) & Χάρης Μαραγκός ( Πάνος Βλάχος ) : Η Βάσω , μια νεαρή νοσηλεύτρια , και ο Χάρης , μουσικός , είναι μαζί μόλις έξι μήνες .
Η Βάσω είναι ευαίσθητη και ρομαντική , ενώ ο Χάρης είναι πιο ρεαλιστής .
Μετά την απόλυσή του από το ωδείο στο οποίο δούλευε , μετακομίζει στο διαμέρισμα της Βάσως στους Αμπελόκηπους όπου μέχρι να βρει δουλειά , αναλαμβάνει εξ ολοκλήρου τις δουλειές του σπιτιού .
Στην πορεία βρίσκει διάφορες δουλειές ως μουσικός σε μπουζούκια και κλαμπ , αλλά κάνει και ιδιαίτερα μαθήματα σε παιδιά . Όταν βρίσκει δουλειά σε ιδιωτικό σχολείο , δεν θέλει να πάει λόγω των ιδεολογικών του απόψεων περί ιδιωτικής παιδείας , αλλά η Βάσω τον πείθει να την αποδεχτεί .
Στο μέσο του τρίτου κύκλου , γίνεται αποδεκτός με υποτροφία στο Λονδίνο και μετακομίζουν εκεί , αφού πρώτα παντρεύονται .
Αυτή η μετακόμιση φέρνει και την αποχώρησή τους από τη σειρά .
Μαρίνα Ακριβοπούλου-Χαραμή ( Δάφνη Λαμπρόγιαννη ) & Ηλίας Χαραμής ( Βλαδίμηρος Κυριακίδης ) : Η Μαρίνα , μια νοικοκυρά , και ο Ηλίας , ένας λογιστής , είναι παντρεμένοι 20 χρόνια και ζουν σε ένα διαμέρισμα στο Χαλάνδρι . Έχουν ένα γιο , τον Αλέξανδρο , ο οποίος λείπει για σπουδές .
Εκείνη έχει καταγωγή από την Πάτρα και εκείνος από την Άρτα .
Στη Μαρίνα αρέσουν τα συνεχή ψώνια , κάτι που οδηγεί σε συχνούς καυγάδες με τον Ηλία , στον οποίο δεν αρέσουν οι άσκοπες σπατάλες και τα πολλά έξοδα .
Στον τρίτο κύκλο της σειράς , η Μαρίνα βρίσκει δουλειά ως γραμματέας σε ένα οδοντιατρείο στην Κηφισιά , αλλά μετά από μια παρεξήγηση στον τέταρτο κύκλο , παραιτείται και αρχίζει να ψάχνει για άλλη δουλειά .
Βρίσκει δουλειά ως βοηθός μιας μεγαλοδικηγόρου , αλλά στο τέλος του κύκλου φεύγει και πάλι από τη δουλειά της επειδή η εργοδότης της , φλερτάρει τον Ηλία .
Στον πέμπτο κύκλο , μετά τη λύση της παρεξήγησης , επιστρέφει στην πρώτη της δουλειά , στο οδοντιατρείο .
Προς το τέλος του κύκλου , ο Ηλίας δίνει εξετάσεις ΑΣΕΠ με επιτυχία και η θέση που παίρνει ως διευθυντής εφορίας βρίσκεται στον Πύργο Ηλείας , με τη Μαρίνα να μην θέλει να μετακομίσουν εκεί .
Στο τελευταίο επεισόδιο , η Μαρίνα αποφασίζει να κυνηγήσει την καριέρα της στο Ντουμπάι και να αποδεχτεί την πρόταση που της έκανε μια πελάτισσα του οδοντιατρείου , εγκαταλείποντας τον Ηλία χωρίς όμως να πάψει να τον αγαπά .
Κάπως έτσι γίνεται και η αποχώρηση της Δάφνης Λαμπρόγιαννη από τη σειρά .
Βούλα Βλαχάκη-Στρατέλλη ( Ελένη Κοκκίδου ) & Μηνάς Στρατέλλης ( Αντώνης Αντωνίου ) : Η Βούλα , μια νοικοκυρά , και ο Μηνάς , συνταξιούχος τραπεζικός υπάλληλος , είναι παντρεμένοι παραπάνω από 45 χρόνια . Έχουν μια κόρη , την Αντιγόνη , η οποία με τη σειρά της είναι παντρεμένη με τον Λεωνίδα κι έχει μια έφηβη κόρη , τη Βιβή .
Το ζευγάρι κατοικεί στη Δραπετσώνα μέχρι και το τέλος του τρίτου κύκλου , όπου λόγω απαλλοτρίωσης του σπιτιού τους , μετακομίζουν στο Φόδελε , το χωριό της Βούλας .
Ο Μηνάς έχει καταγωγή από τη Μυτιλήνη .
Η Βούλα είναι περιπετειώδης και της αρέσει να ταξιδεύει , σε αντίθεση με τον Μηνά που προτιμάει να περνάει όλη του την ώρα στο σπίτι ή στο καφενείο ήσυχα , λύνοντας τα σταυρόλεξά του και βλέποντας τηλεόραση .
Αν και μαζί για πάρα πολλά χρόνια , οι δυο τους βρίσκουν πάντα τρόπους να μην βαριούνται την καθημερινότητα , κυρίως με διάφορες πλάκες που κάνουν ο ένας στον άλλον .
Προς το τέλος του τέταρτου κύκλου , η Βούλα αποφασίζει να επιστρέψει στο σχολείο - κάτι το οποίο πραγματοποιεί στον πέμπτο κύκλο - για να πάρει το απολυτήριό της , το οποίο δεν μπόρεσε εγκαίρως , αφού είχε κλεφτεί με τον Μηνά .
Στο τέλος του πέμπτου κύκλου καταφέρνει να αποφοιτήσει και αν και το σκέφτεται να δώσει και πανελλήνιες , τελικά αλλάζει γνώμη και μένει στο απολυτήριο κυρίως για χάρη του Μηνά .
Αποφασίζει όμως να βρει μια δουλειά και αφού δεν μπορεί να βρει κάτι που να της ταιριάζει , σε συνεργασία με τη Λιλή πρώην αρραβωνιαστικιά του Μηνά , ανοίγει ένα gift shop το οποίο μάλιστα πηγαίνει πάρα πολύ καλά .
Στέλλα Βασιλείου ( Δανάη Επιθυμιάδη ) & Νικήτας Χαριτόπουλος ( Γιάννης Τσιμιτσέλης ) : Η Στέλλα , η οποία δουλεύει σε εταιρία καλλυντικών , και ο Νικήτας , γεωπόνος , είναι μαζί τρία χρόνια και συγκατοικούν στο Παγκράτι .
Η καταγωγή της Στέλλας είναι από τη Λάρισα και σαν άνθρωπος είναι πολύ οργανωτική , θέλοντας τα πάντα να είναι στην εντέλεια .
Αντίθετα , ο Νικήτας είναι πολύ χαλαρός , χωρίς καμία οργάνωση και ασχολείται με τη δική του επιχείρηση , ένα φυτώριο .
Η Στέλλα καταφέρνει να πάρει προαγωγή στη δουλειά της ως διευθύντρια , αλλά την ίδια μέρα μαθαίνει ότι είναι έγκυος .
Αυτό τη φοβίζει καθώς πιστεύει ότι μπορεί να της στοιχίσει τη νέα της θέση γι'αυτό και το κρύβει για όσο καιρό μπορεί . Όταν το νέο μαθαίνεται , τίποτα δεν αλλάζει , γεγονός που την καθησυχάζει .
Λένα Ψαρρά ( Φωτεινή Αθερίδου ) & Σίμος Βάρκαρης ( Κωνσταντίνος Πλεμμένος ) : Η Λένα , φοιτήτρια ΤΕΙ , και ο Σίμος , φοιτητής σεισμολογίας , είναι μαζί τρεις μήνες και συγκατοικούν ανεπίσημα στο διαμέρισμα εκείνου στα Εξάρχεια .
Η Λένα δεν πατάει ποτέ στη σχολή της διότι δεν της αρέσει και ψάχνει να βρει αυτό που θέλει πιο πολύ να κάνει στη ζωή .
Αντίθετα ο Σίμος , παρακολουθεί ανελλιπώς τα μαθήματά του και λατρεύει τη σεισμολογία . Όταν ήταν μικρός είχε πολλά περιττά κιλά , κάτι το οποίο επηρεάζει μέχρι και σήμερα την αυτοεκτίμησή του , κάνοντάς τον εσωστρεφή και ντροπαλό .
Την ημέρα του Αγίου Βαλεντίνου , ζητάει και επίσημα από τη Λένα να μετακομίσει στο σπίτι του , έστω δοκιμαστικά .
Νικολέτα Παπαστάμου ( Νάντια Κοντογεώργη ) & Διονύσης Χρυσάφης ( Γιώργος Χρυσοστόμου ) : Η Νικολέτα , αισθητικός , και ο Διονύσης , γυμναστής , είναι μαζί έξι χρόνια και παντρεμένοι τα τρία από αυτά . Έχουν μια κόρη λίγων μηνών και κατοικούν πάνω από το πατρικό του Διονύση στη Νέα Φιλαδέλφεια .
Η καταγωγή της Νικολέτας είναι από το Μενίδι και αν και λατρεύει την κόρη της , δεν είναι καθόλου υπερβολική με την ανατροφή της , σε αντίθεση με τον Διονύση ο οποίος είναι υπερπροστατευτικός και χαζομπαμπάς .
Αυτός πιστεύει πολύ στον Θεό και είναι φανατικός ΑΕΚτζής , σε αντίθεση με τη Νικολέτα η οποία είναι φανατική Ολυμπιακός , κάτι που προκαλεί αρκετές φορές διαφωνίες μεταξύ τους .
Ευαγγελία-Ελένη « Βέλη » Κανδυλιώτη ( Μαρία Χάνου ) & Άγγελος Μπόικος ( Σπύρος Χατζηαγγελάκης ) : Η Βέλη , νηπιαγωγός , και ο Άγγελος , απόφοιτος πληροφορικής , μόλις έχουν επιστρέψει Ελλάδα από Ισπανία και νοίκιασαν σπίτι στα Εξάρχεια , αν και ο Άγγελος επιμένει ότι μένουν στον Λυκαβηττό .
Εκείνος είναι μανιακός με οτιδήποτε αφορά στη τεχνολογία κι εκείνη αντισυμβατική φεμινίστρια με σύνθημά της « Κάτω η πατριαρχεία και όλα τα κοκτέιλ 5 ευρώ » .
Αν και έχει σπουδάσει νηπιαγωγός , το έκανε μόνο για το χατήρι του πατέρα της και δεν είχε σκοπό να το εξασκήσει ως επάγγελμα . Όταν όμως ο Άγγελος χάνει τη δουλειά του , δεν έχει άλλη επιλογή παρά να αποδεχτεί τη θέση που της προτείνουν σε ένα νηπιαγωγείο .
Με τον καιρό δένεται με τα παιδιά και δεν είναι τόσο αρνητική με το να δουλεύει εκεί .
Αργότερα , βρίσκει και ο Άγγελος δουλειά σε ένα σουβλατζίδικο και στη συνέχεια καταφέρνει να γίνει ένα παιχνίδι σε υπολογιστή που σχεδίαζε αποδεκτό από κάποια εταιρεία , με αποτέλεσμα να λείπει πολλές ώρες από το σπίτι για να καλύπτει τις υποχρεώσεις του και στις δύο δουλειές .
Τελικά η εταιρία του κλέβει την ιδέα για το παιχνίδι και τους εγκαταλείπει , απομένοντας μόνο με το σουβλατζίδικο , όπου ο εργοδότης του του λέει να αναλάβει το δεύτερο μαγαζί το οποίο έχει σκοπό να ανοίξει .
Στο τέλος του κύκλου ο Άγγελος κάνει πρόταση γάμου στη Βέλη , κάτι το οποίο την φρικάρει και στον έκτο κύκλο αποφασίζουν πως δεν χρειάζεται να παντρευτούν .
Η Βέλη χάνει τη δουλειά της στο νηπιαγωγείο , αφού η δασκάλα που αντικαθιστούσε επιστρέφει , και ψάχνει για καινούρια δουλειά .
Βρίσκει δουλειά σε ξενώνα προσφύγων , ενώ στην πορεία αποφασίζει να ξαναδώσει και πανελλήνιες , με τον Άγγελο να την στηρίζει σε αυτή της την απόφαση .
Στο τέλος του έκτου κύκλου , ενώ η Βέλη περιμένει τα αποτελέσματα των πανελλαδικών , ο Άγγελος λαμβάνει τα χαρτιά για το στρατιωτικό του .
Στον επόμενο κύκλο , αποκαλύπτεται πως η Βέλη εισήχθη στο τμήμα Διεθνών και Ευρωπαϊκών και Περιφερειακών Σπουδών του Παντείου Πανεπιστημίου ενώ ο Άγγελος μετά την ολοκλήρωση της βασικής του εκπαίδευσης στη Λαμία έρχεται με μετάθεση στην Αθήνα ως παίκτης πικολίνο της στρατιωτικής μπάντας .
Ξένια Χατζηϊωάννου ( Άννα Κουτσαφτίκη ) & Μπάμπης Παπαδόπουλος ( Σπύρος Τσεκούρας ) : Η Ξένια , καθηγήτρια Γερμανικών , και ο Μπάμπης , δάσκαλος οδήγησης , είναι παντρεμένοι για χρόνια κι έχουν μια έφηβη κόρη , τη Σοφία ( Κωνσταντίνα Λιναδράτου ) .
Κατοικούν στη Θεσσαλονίκη από όπου και κατάγεται ο Μπάμπης , ενώ η Ξένια έχει μεγαλώσει στη Γερμανία .
Εκείνη είναι υπεύθυνη , πολύ οργανωτική και έχει αναλάβει τη διαχείριση των οικονομικών του σπιτιού , ενώ ο Μπάμπης είναι « έξω καρδιά » άνθρωπος , χαλαρός , κοινωνικός και με χιούμορ . Όταν η Σοφία αποκτά την πρώτη της σχέση , η Ξένια είναι θετική , σε αντίθεση με τον Μπάμπη , ο οποίος τελικά αλλάζει κι αυτός στάση όταν μαθαίνει πως ο φίλος της κόρης τους είναι φανατικός ΠΑΟΚτζής όπως και ο ίδιος .
Στον έκτο κύκλο , η Ξένια γίνεται διευθύντρια στο σχολείο όπου εργάζεται όπου φοιτεί και η κόρη τους , ενώ αργότερα δέχεται πρόταση να αναλάβει ως διευθύντρια ένα ιδιωτικό σχολείο στην Αθήνα .
Αυτό προκαλεί μια ένταση ανάμεσα στο ζευγάρι , αφού ο Μπάμπης δεν θέλει να μετακομίσουν Αθήνα και η Ξένια αποφασίζει να πάει μόνη της .
Τελικά όμως αλλάζει γνώμη κι παραμένει στη δημόσια εκπαίδευση .
Στο μεταξύ , ο Μπάμπης εκλέγεται πρόεδρος του Συλλόγου Ποντίων .
Καίτη « Κίτσο » Δημητρουλοπούλου ( Κλέλια Ρένεση ) & Ηλίας Χαραμής ( Βλαδίμηρος Κυριακίδης ) : Ο Ηλίας , μετά τον χωρισμό του από τη Μαρίνα ( η οποία φεύγει για το Ντουμπάι ) μετακομίζει στον Πύργο Ηλείας για να αναλάβει τη θέση του διευθυντή στο σώμα πάταξης της φοροδιαφυγής .
Εκεί , γνωρίζει την Καίτη , μια επίσης χωρισμένη γυναίκα που διατηρεί κατάστημα με είδη γάμου , και η οποία είναι η νέα του σπιτονοικοκυρά .
Η Καίτη κατοικεί στο επάνω διαμέρισμα από το δικό του και τον ερωτεύεται από την πρώτη στιγμή .
Βρίσκεται συνεχώς στα πόδια του , κάτι το οποίο αν και τον εκνευρίζει , τελικά δείχνει να του αρέσει αφού κι εκείνος την ερωτεύεται . Ένα βράδυ οι δυο τους κάνουν έρωτα με την Καίτη να μένει έγκυος και τον Ηλία να μην γνωρίζει πως το παιδί είναι δικό του , αφού ήταν μεθυσμένος και δεν θυμάται τι έγινε μεταξύ τους . Όταν η Καίτη του λέει πως θα γίνει πατέρας σοκάρεται , αλλά με τον καιρό το αποδέχεται .
Στην πορεία , οι δυο τους γίνονται κανονικό ζευγάρι και παρόλο που ολόκληρος ο Πύργος γνωρίζει για τη σχέση τους , ο Ηλίας δεν θέλει να το δημοσιοποιήσουν .
Ωστόσο , στο τέλος του έκτου κύκλου της ζητάει να βγουν έξω για φαγητό χωρίς την πρόθεση να κρυφτούν από τον κόσμο ενώ στην αρχή του έβδομου κύκλου έρχεται στη ζωή η κόρη τους .
Στις αρχές του 8ου κύκλου μετά από έναν μεγάλο καυγά αποφασίζουν να ακυρώσουν τον γάμο τους και να χωρίσουν .
Παρόλα αυτά όμως συνεχίζουν να μένουν μαζι .
Χριστίνα Κουφόπαυλου ( Χριστιάνα Αρτεμίου ) & Φώτης Αντωνιάδης ( Μιχάλης Σοφοκλέους ) : Η Χριστίνα , νοικοκυρά , και ο Φώτης , διαφημιστής , είναι παντρεμένοι τα τελευταία δέκα χρόνια .