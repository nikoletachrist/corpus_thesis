Με τον όρο αρχαία ελληνική θρησκεία εννοείται το σύνολο των δοξασιών και τελετουργικών δρώμενων που τελούνταν στην αρχαία Ελλάδα με τη μορφή λατρευτικών παραδόσεων , ως πρακτικό θεμέλιο και συμπλήρωμα της ελληνικής μυθολογίας .
Καθώς μάλιστα στον αρχαιοελληνικό κόσμο οι θρησκευτικές πρακτικές διέφεραν κατά τόπους , θα μπορούσε πιθανώς να αναφερθεί κανείς σε ελληνικές θρησκείες .
Οι λατρευτικές πρακτικές των Ελλήνων εκτείνονταν πέρα από τα όρια της ηπειρωτικής Ελλάδας στα νησιά και τις ακτές της Ιωνίας στη Μικρά Ασία , τη Μεγάλη Ελλάδα ( Σικελία και νότια Ιταλία ) και στις διασκορπισμένες ελληνικές αποικίες της δυτικής Μεσογείου όπως η Μασσαλία .
Το ελληνικό θρησκευτικό παράδειγμα επηρέασε καθοριστικά και σε μεγάλο βαθμό τις θρησκευτικές πρακτικές των Ετρούσκων και ιδιαίτερα τις τοπικές , αστικές λατρείες των Ρωμαίων .
Η ακαδημαϊκή έρευνα υποδεικνύει ότι η πρώιμη ελληνική θρησκεία προήλθε ή επηρεάστηκε σημαντικά από σαμανιστικές πρακτικές των στεππών της κεντρικής Ασίας , διαμέσου της ελληνικής αποικίας της Ολβίας στην Σκυθία , στη βόρεια ακτή της Μαύρης θάλασσας με κατάληξη τις πεδιάδες της Θεσσαλίας .
Η πρώιμη παλαιολιθική εποχή στην Ευρώπη , συνδέεται πιθανώς με την κατοίκηση του ελλαδικού χώρου , με αρχαιότερη αξιόπιστη μαρτυρία το κρανίο των Πετραλώνων της Χαλκιδικής .
Ενδείξεις , ωστόσο , για πιθανές ταφικές πρακτικές και χρήση ώχρας έχουμε πολύ αργότερα , κατά τη μεσολιθική περίοδο ιδιαίτερα από το σπήλαιο Φράγχθι , όπου εκτός των εννέα ταφών ανακαλύφθηκαν και δύο καύσεις , χειρόμυλοι με ίχνη ώχρας και πρώιμες προσφορές οστρέων , εν είδει κτερισμάτων .
Σε ό , τι αφορά στη μέση και νεότερη νεολιθική εποχή , στον ελλαδικό χώρο η αρχαιολογική μαρτυρία μας δίνει μια εικόνα της άποψης του νεολιθικού ανθρώπου επίσης μέσω των ταφικών εθίμων , που υποδηλώνουν σεβασμό στους νεκρούς και πίστη στη μεταθανάτια ζωή .
Θρησκευτική ερμηνεία σε ευρήματα αυτής της εποχής έχουν επιχειρήσει τόσο η Μαρίγια Γκιμπούτας όσο και ο Κόλιν Ρένφριου , βασισμένοι στα ευρήματα μιας από κοινού διενεργηθείσας ανασκαφής στην αρχαιολογική θέση Σιταγροί .
Η μελέτη της μινωικής και μυκηναϊκής θρησκείας , όπως και η επιβίωσή της στην ιστορική περίοδο του ελληνικού πολιτισμού , διατήρησε παλαιότερα και διατηρεί ακόμα αμείωτο το ενδιαφέρον της ακαδημαϊκής έρευνας .
Υφίσταται ευρέως η άποψη ότι η προϊστορική θρησκευτική περίοδος επικεντρωνόταν στη λατρεία μιας παγκόσμιας φυσικής θεάς και του αρσενικού της αντίστοιχου που αναπαριστούσε τον ημερολογιακό κύκλο της φυσικής βλάστησης .
Αυτή η λατρεία ήταν στενά συνδεδεμένη με τον θεοποιημένο Ήλιο , τον φορέα του φωτός και της Άνοιξης .
Η τοπική ονοματοδοσία και η διάσπαση του αρχικού αρχετύπου σε κατηγοριοποιημένες ιδιότητες φαίνεται πως απέδωσε διαφορετικές όψεις αυτών των αρχικών θεοτήτων με διαφορετικά ονόματα τα οποία διατηρήθηκαν στην ιστορική περίοδο .
Μετά την καταστροφή των μυκηναϊκών ανακτόρων , γεγονός που επηρέασε σημαντικά τις πολιτισμικές εξελίξεις στον ελλαδικό χώρο φαίνεται πως άλλαξαν και οι λατρευτικές συνήθειες .
Η διακοπή της λατρείας στα ανακτορικά ιερά φαίνεται πως ώθησε προς την κατεύθυνση νέων υπαίθριων λατρευτικών κέντρων , με παράλληλη ανάπτυξη της ηρωικής λατρείας .
Η λατρεία θεοτήτων -γνωστών όπως φαίνεται ήδη από τη μυκηναϊκή εποχή- τα οποία θα συγκροτήσουν αργότερα το Δωδεκάθεο είναι παρούσα σε ιερά όπως αυτά της Αρτέμιδος του Δία , του Απόλλωνα ή Απέλλωνα , της Αθηνάς και του Ποσειδώνα στην Αττική , την Πελοπόννησο ή τη Σάμο και σε ναούς της μέσης γεωμετρικής περιόδου στην Έφεσο και την Ερέτρια με έντονη αναθηματική δραστηριότητα .
Κατά την αρχαϊκή εποχή ο Όμηρος και ο Ησίοδος παίζουν το ρόλο τους , με τα δημοφιλή επικά τους ποιήματα , στην οριστική συγκρότηση και κάποια τυποποίηση του ελληνικού πανθέου , παρά τις κατά τόπους διαφοροποιήσεις .
Η θρησκευτική λατρεία αποκτά ισχυρό αστικό χαρακτήρα σε αυτήν την εποχή που θεμελιώνονται οι πόλεις-κράτη ως κεντρικοί πολιτειακοί σχηματισμοί : σκοπός της λατρείας είναι η εξασφάλιση της εύνοιας των θεών σε ατομικό αλλά -ιδίως- και σε κοινοτικό επίπεδο .
Καθώς έχει διατηρηθεί η μνήμη της αναπαράστασης φυσικών δυνάμεων ως θεοτήτων , οποιαδήποτε κακοτυχία ή φυσική καταστροφή αποδίδεται στην οργή των θεών .
Στους τελευταίους οι Έλληνες προσωποποιούσαν τις κοσμικές δυνάμεις που είναι ισχυρότερες από τον Άνθρωπο και `` τη δράση των οποίων αναγνώριζαν στον κόσμο , στην κοινωνική ζωή και στην προσωπική ζωή του ατόμου '' .
Αυτή την περίοδο οριστικοποιούνται και οι πυρήνες των ελληνικών , μυητικών μυστηριακών λατρειών , όπως του Διονύσου ή της Δήμητρας , οι οποίες αρχικώς έχουν περιθωριακό και μη ελεγχόμενο από το κράτος χαρακτήρα .
Εδώ φαίνεται καθαρά η προϊστορική πηγή της ελληνικής λατρείας στην ανάγκη ελέγχου της σοδειάς και της ετήσιας βλάστησης με τη βοήθεια συμπαθητικής μαγείας , με προσπάθεια δηλαδή να ελεγχθεί ο ημερολογιακός ή ο καθημερινός ηλιακός κύκλος μέσω συμβολικής μυθολογικής και τελετουργικής αναπαράστασής του , ή ακόμα και σε σαμανιστικές πρακτικές .
Ωστόσο κατά τα τέλη του έκτου αιώνα π.Χ . ένα κύμα μυστικισμού , πιθανώς καταγόμενο από την Αίγυπτο , σαρώνει τον ελλαδικό χώρο .
Η ελληνική φιλοσοφία , που είχε ήδη γεννηθεί στην Ιωνία , το προσεγγίζει και έτσι εμφανίζεται η πρώιμη μεταφυσική .
Ο πυθαγορισμός και ο ορφισμός αποτελούν τυπικά δείγματα της εποχής , ενώ γρήγορα τοπικές μυστηριακές λατρείες ( όπως τα Ελευσίνια Μυστήρια , τα Μυστήρια του Διονύσου ή τα Καβείρια Μυστήρια ) επηρεάζονται σημαντικά από αυτές τις εξελίξεις .
Κατά την κλασική εποχή πια οι μυστηριακές λατρείες και ορισμένες φιλοσοφικές σχολές , όπως ο πυθαγορισμός και ο πλατωνισμός , προσφέρουν ένα πλήρες μεταφυσικό και ηθικό σύστημα καλυμμένο με τους κατάλληλα προσαρμοσμένους μύθους της αρχαϊκής εποχής .
Αυτά τα συστήματα ήταν αντιληπτά ως προαιρετικά , ιδιωτικά συμπληρώματα της κρατικής , κοινοτικής αστικής λατρείας και επομένως , όσον αφορά τους πολίτες που ήταν μυημένοι σε αυτά , θα μπορούσε κανείς να μιλήσει για μία πλήρη θρησκεία .
Συνέχιζαν όμως να βρίσκονται στο περιθώριο και να αφορούν περιορισμένες ομάδες του πληθυσμού , προερχόμενες περισσότερο από τις ανώτερες κοινωνικές τάξεις .
Ανάμεσα στ ' άλλα ριζοσπαστικά στοιχεία , ο Πλάτων στρέφει την προσοχή σε έναν ανώτατο υπερβατικό , άρρητο και άφατο Θεό ο οποίος αποτελεί αιτία της ύπαρξης και λειτουργίας του κόσμου και η διάνοιά του εκδηλώνεται στο ορατό πεδίο μόνο μέσω των ουρανίων σωμάτων , η τέλεια περιοδική και αιώνια κίνηση των οποίων παραπέμπει ταυτόχρονα σε θεότητες αλλά και στις πλατωνικές ιδέες .
Αυτός ο Ένας Θεός αποτελεί το έσχατο θεμέλιο της μεταφυσικής και ηθικής κοσμικής τάξης στη σκέψη των περισσότερων φιλοσόφων της περιόδου .
Η κοινοτική αστική λατρεία φτάνει σε μία ασταθή ισορροπία με αυτές τις νέες , πιο ιδιωτικές θρησκευτικές τάσεις της κλασικής εποχής χωρίς να λείψουν οι συγκρούσεις ( π.χ . η διδασκαλία των σοφιστών και η εκτέλεση του Σωκράτη από το αθηναϊκό κράτος ) .
Η κυρίαρχη ελληνική θρησκεία φαίνεται να έχει αναπτυχθεί από την πρωτο-ινδοευρωπαϊκή θρησκεία και αν και λίγα είναι γνωστά για τις πρώτες περιόδους , υπάρχουν ενδείξεις που υποδηλώνουν ότι κάποια στοιχεία της ελληνικής θρησκείας προέρχονται παλαιότερα ακόμη και από την Εποχή του Χαλκού και την Ελλαδική περίοδο , πίσω στους αγρότες της Νεολιθικής Ελλάδας ..
Οι Μυκηναίοι αντιμετώπιζαν τον Ποσειδώνα ως την κύρια θεότητα τους , και μορφές του ονόματός του μαζί με αρκετές άλλες Ολύμπιες θεότητες αναγνωρίζονται σε ευρήματα της Γραμμικής Β , αν και απουσιάζουν ο Απόλλων και η Αφροδίτη .
Μόνο το ήμισυ περίπου του μυκηναϊκού πάνθεου φαίνεται να επιβιώνει στις ελληνικές σκοτεινές εποχές .
Τα αρχαιολογικά ευρήματα για τη συνέχεια της θρησκείας κατά τις σκοτεινές εποχές είναι πολύ σαφέστερα στην Κρήτη και την Κύπρο από ότι είναι στην ελληνική ενδοχώρα .
Οι ελληνικές θρησκείες πρέπει επίσης να έχουν απορροφήσει δοξασίες και πρακτικές προγενέστερων κοντινών πολιτισμών όπως η Μινωική θρησκεία καθώς επίσης πρέπει να έχουν και επιρροές που προήλθαν από την Εγγύς Ανατολή , ιδιαίτερα μέσω της Κύπρου .
Ο Ηρόδοτος που γράφει τον 5ο αιώνα π.Χ. , του οποίου η αξιοπιστία αμφισβητείται από ιστορικούς , από την αρχαιότατα ως τις μέρες μας , ισχυρίζεται ότι πολλές ελληνικές θρησκευτικές πρακτικές και ονόματα θεοτήτων προέρχονται από στην Αίγυπτο .
Ωστόσο οι αρχαίες αιγυπτιακές δοξασίες και οι κτηνόμορφες θεότητες , των οποίων τα ονόματα και οι ιδιότητες είναι πολύ καλά γνωστές σήμερα , δεν ταυτίζονται σε κανένα επίπεδο με τις αρχαίες ελληνικές θρησκείες .
Οι Δώδεκα Ολύμπιοι θεοί , με τον Δία ως πατέρα του ουρανού , έχουν σίγουρα μια ισχυρή ινδοευρωπαϊκή απόχρωση Ήδη από την εποχή των επικών έργων του Ομήρου , όλοι τους είναι καλά εδραιωμένοι , εκτός μόνο από τον Διόνυσο .
Ο Δίας ονομαζόταν στα Αρχαία Ελληνικά Ζευς , λέξη που στη γενική πτώση ήταν του Διός , ( σπανιότερα του Ζηνός ) , απ ' όπου προήλθε και η νεοελληνική ονομασία .
Η ετυμολογία της λέξης είναι η εξής : Προέρχεται από την Ινδοευρωπαϊκή ρίζα * Dyēus , που σύμφωνα με τους γλωσσολόγους προέρχεται από την πρώτο-ινδο-ευρωπαϊκό θεό της ημέρας * Dyeus ph2tēr ( `` Sky Father '' ) που προέρχεται από την ριζά * dyeu- ( `` to shine '' ) και div- , που σημαίνει ουρανός και έδωσε ακόμα την ελληνική λέξη Θεός , το Λατινικό Deus , το Βεδικό Dyaus , το Γερμανικό Tiwaz , το Γαελικό Dia , Αρχαίο Ιρλανδικό Dia που επίσης σημαίνει και Θεός και Μέρα και άλλες λέξεις σχετικές με το θείο.Το όνομα βρίσκεται και σε άλλους ινδοευρωπαϊκούς λαούς , τους Ινδούς , τους Όμβρους , τους Λατίνους κ.α .
Η έκφραση Ζευς πατήρ αντιστοιχεί στο Diespiter ( Juppiter ) των Ρωμαίων , το Jupater των Όμβρων και το Dyaus Pita των αρχαίων Ινδών .
Από την ίδια ριζά προέρχεται και το αγγλικό day που σημαίνει μέρα .
Εν γένει η ελληνική θρησκεία στον ελληνιστικό και ρωμαϊκό κόσμο υπέστη σημαντικές τροποποιήσεις .
Ο διευρυμένος συγκρητισμός της εποχής σμιλεύει ιδιόρρυθμα θρησκευτικά αμαλγάματα .
Οι περισσότερες μυστηριακές λατρείες πλέον είναι υπό στιβαρό κρατικό έλεγχο ( ιδιαιτέρως στις ελληνιστικές μοναρχίες ) και , παρά την υποχώρηση του πλατωνισμού , συντηρούν ένα περιθωριακό κλίμα μυστικισμού .
Νέες μυστηριακές θεότητες και λατρείες συνθέτονται ηθελημένα , μέσω εκλεκτισμού ή προσαρμογών σε τοπικά πάνθεα , καθώς είναι φανερή η βαθύτερη ενότητα των μεσογειακών Μυστηρίων μεταξύ τους και με τις μυστικιστικές φιλοσοφικές σχολές .
Η τυπολατρική αστική θρησκεία ωστόσο , αναμειγμένη πλέον με παρεμφερείς παραδόσεις της Εγγύς Ανατολής , είναι αυτή που εξακολουθεί να αποτελεί την καρδιά της ελληνικής ευσέβειας .
Μέχρι τον πρώτο αιώνα π.Χ . όλος ο μεσογειακός κόσμος περιέρχεται στο ρωμαϊκό κράτος , θέτοντας έτσι τέρμα στην ελληνιστική περίοδο .
Οι Ρωμαίοι επηρεάζονται βαθύτατα από την ελληνική φιλοσοφική , θρησκευτική και λογοτεχνική παράδοση και , μέσω της interpretatio romana , υιοθετούν όλες τις όψεις της ελληνικής κουλτούρας παράγοντας το τελικό κράμα του ελληνορωμαϊκού πολιτισμού .
Ο τελευταίος επικρατεί καθολικά στις ανώτερες κοινωνικές τάξεις της Ρωμαϊκής Αυτοκρατορίας , οι οποίες μάλιστα είναι συνήθως δίγλωσσες μιλώντας άπταιστα τόσο λατινικά όσο και ελληνικά , και με αυτόν τον τρόπο η ελληνική θρησκεία διαδίδεται σε κάθε γωνιά της Αυτοκρατορίας , από τη Βρετανία ως τη Συρία και από τη Μοισία ως τη Μαυριτανία . Όλος ο ζωτικός χώρος του Ελληνισμού ( μικρασιατικά παράλια , νότια Βαλκάνια , Μεγάλη Ελλάδα και διάσπαρτες παραλιακές αποικίες ανά τη Μεσόγειο θάλασσα ) , αλλά και οι ( έστω και επιφανειακά ) εξελληνισμένες επικράτειες των ελληνιστικών μοναρχιών , είναι πλέον ενοποιημένος σε ένα κοινό κρατικό και πολιτιστικό μόρφωμα .
Στο πλαίσιο του κοινού ελληνορωμαϊκού πολιτισμού η αστική ελληνική και η ρωμαϊκή θρησκεία , παρά τις μικροδιαφορές στην ονοματολογία και στο πάνθεον , σχεδόν ταυτίζονται από άποψη λειτουργίας και δοξασιών .
Σε όλη τη Μεσόγειο διαδίδεται η αντίληψη ότι οι παλαιοί θεοί παραστέκονται συνεχώς στους ανθρώπους , αποστέλλοντας τους προγνωστικά όνειρα , χρησμούς στα μαντεία ή θεραπείες από ασθένειες , αρκεί αυτοί να σέβονται τις παραδοσιακές λατρευτικές τελετουργίες και συνήθειες προκειμένου να κερδίζουν την εύνοια τους . Έτσι λοιπόν επικρατεί ένα συντηρητικό θρησκευτικό κλίμα , στραμμένο στα πατροπαράδοτα ήθη κι έθιμα κάθε πόλης , σύμφωνα με τις τυπολατρικές ελληνικές πρακτικές που εξαπλώθηκαν κατά την ελληνιστική και τη ρωμαϊκή εποχή σε Ανατολή και Δύση .
Ο καθένας ωστόσο , από τη στιγμή που εκπλήρωνε τα τελετουργικά του καθήκοντα που εξασφάλιζαν την επιμέλεια των θεών ( θυσίες , προσφορές , τελετές ) , ήταν ελεύθερος να λατρεύει όποια επιμέρους μεσογειακή ή ανατολική θεότητα προτιμούσε , αφού τόσο το ελληνορωμαϊκό πάνθεον όσο και ο Όσιρις , ο Άδωνις , ο Άττις , ο Σέραπις ή άλλες θεότητες μυστηριακών λατρειών θεωρούνταν περιστασιακές , κατώτερες και ισοδύναμες ενσαρκώσεις του Ενός Ύψιστου Θεού , της υπερβατικής και υπερκόσμιας οντότητας των Μυστηρίων και του Πλάτωνα που κυβερνούσε τα πάντα .
Μία πλειάδα τέτοιων κατώτερων θεοτήτων έμοιαζε απαραίτητη ως δύναμη μεσολάβησης μεταξύ του άφατου Ενός Θεού , απρόσιτου κατασκευαστή του Σύμπαντος , και των ανθρώπων .
Αυτές οι αντιλήψεις συντηρούσαν στους κινούντες τη δημόσια ζωή πολίτες ένα αίσθημα ενότητας , ασφάλειας και συμμετοχής στον « καλύτερο δυνατό κόσμο » για τον οποίον προνοούσαν οι παμπάλαιοι θεοί· κατ ’ αυτόν τον τρόπο η επίσημη τυπολατρική θρησκευτική πρακτική διατηρούσε την κοινωνική συνοχή και το κοινωνικοπολιτικό status quo , ενώ βαθύτερο φιλοσοφικό περιεχόμενο μπορούσε ο καθένας , ιδιωτικά και προαιρετικά , να ανακαλύψει στις συμπληρωματικές μυστικιστικές πρακτικές των Μυστηρίων και στη συναφή διδασκαλία των Ελλήνων φιλοσόφων . Έτσι η αστική λατρευτική θρησκεία , οι μυστηριακές λατρείες και η φιλοσοφία αποτελούσαν ένα σύστημα τριών αλληλένδετων πυλώνων διανοητικής καλλιέργειας και συμμετοχής στον ελληνορωμαϊκό πολιτισμό .
Η τυπική θρησκευτική λατρεία των νεκρών ηγετών της Αυτοκρατορίας και της ίδιας της Ρώμης , πολιτική τακτική πολιτισμικής ομογενοποίησης που έμοιαζε περισσότερο με όρκο πίστης και διαδόθηκε από την περίοδο του Αυγούστου , συμπλήρωνε την εικόνα του κλίματος της εποχής . Όμως ήδη από τους ύστερους ρεπουμπλικανικούς χρόνους οι μυστηριακές λατρείες , οι μυστικιστικές φιλοσοφικές σχολές που έδιναν έμφαση στη μεταφυσική , η ελληνιστική μαγεία , η διάχυτη δεισιδαιμονία και κάθε τύπος συστηματοποιημένης γνώσης ή πρακτικής ο οποίος υποσχόταν στις κατώτερες και μεσαίες κοινωνικές τάξεις του ρωμαϊκού κράτους απόδραση από τη δυσάρεστη καθημερινή πραγματικότητα ή εύκολη χειραγώγηση της με σκοπό το ατομικό όφελος , περιθωριακά ή ελιτιστικά φαινόμενα σε περασμένες εποχές , γίνονταν όλο και πιο δημοφιλή παρά τις κατά καιρούς εκκαθαριστικές αστυνομικές επιχειρήσεις που στόχευαν στην εκμηδένιση ταραχοποιών και ανατρεπτικών στοιχείων .