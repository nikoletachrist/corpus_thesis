Ήταν ο τελευταίος στρατιωτικός της Γερμανίας που έφτασε το βαθμό του Στρατάρχη , και κανένας ως σήμερα δεν έχει ακόμη προαχθεί στο βαθμό αυτό .
Ο Φέρντιναντ Σέρνερ γεννήθηκε στο Μόναχο στις 12 Ιουνίου 1892 . Ήταν γιος του αστυνομικού Γιόχαν Σέρνερ ( 1859-1931 ) και της Άννα Καταρίνα Μπάουερ ( 1866-1930 ) , και ήταν ενδεχομένως συγγενής του διάσημου χημικού Γιόχαν Βόλφγκανγκ Ντέμπεραϊνερ ( Johann Wolfgang Döbereiner , 1780-1849 ) .
Η χαμηλή κοινωνική τάξη στην οποία ανήκαν οι γονείς του έκαναν τον Σέρνερ να αποφεύγει τις συζητήσεις γύρω από την οικογένειά του , καθ ' όλη τη διάρκεια της ζωής του .
Το 1911 μετά το απολυτήριο ( Abitur ) του , κατετάγη εθελοντικά για ένα χρόνο στον Βαυαρικό Στρατό και εισήλθε την 1η Οκτωβρίου 1911 στο 12ο Τάγμα του επίλεκτου Βασιλικού βαυαρικού Συντάγματος Σωματοφυλάκων Πεζικού ( Königlich Bayerisches Infanterie-Leib-Regiment ) όπου προήχθη σε Υποδεκανέα την 1η Απριλίου 1912 και σε Λοχία Α΄ Τάξης τέσσερις μήνες αργότερα , ενώ στις 22 Μαΐου του επόμενου χρόνου έφθασε το βαθμό του εν εφεδρεία Vizefeldwebel .
Αντίθετα με τους υπόλοιπους Γερμανούς αξιωματικούς που έφτασαν το βαθμό του Στρατάρχη στο Γ΄ Ράιχ , ο Σέρνερ δεν σκόπευε να ακολουθήσει τη σταδιοδρομία του στρατιωτικού , αλλά φιλοδοξούσε να σπουδάσει φιλολογία και γλωσσολογία . Έτσι , μετά τη λήξη της εθελοντικής του θητείας στο Στρατό , στις 30 Σεπτεμβρίου 1912 , προγραμμάτισε να σπουδάσει , για έξι σχολικές περιόδους , Φιλοσοφία και Ρομανική φιλολογία στη γενέτειρά του αλλά και στη Λωζάνη της Ελβετίας , στη Γκρενόμπλ της Γαλλίας και την Φλωρεντία της Ιταλίας , ενώ απέκτησε και το πτυχίο του διερμηνέα της γαλλικής και της ιταλικής γλώσσας .
Αν και η φοίτησή του έπρεπε να διαρκέσει ως τον Ιούνιο του 1915 , το ξέσπασμα του Α΄ Παγκοσμίου Πολέμου τον Αύγουστο του 1914 όμως ανέτρεψε τα σχέδιά του , καθώς ανακλήθηκε σε υπηρεσία στο Σύνταγμά του εν όψει της πολεμικής κινητοποίησης και ονομάστηκε διοικητής διμοιρίας .
Στις 28 Αυγούστου 1914 έφτασε τον βαθμό του Offiziers-Stellvertreter .
Ο Σέρνερ ανήκε , στο μεγαλύτερο μέρος του πολέμου , στο σώμα των Γερμανών Αλπινιστών . Έχοντας προαχθεί σε Ανθυπολοχαγό του Πεζικού εν εφεδρεία στις 29 Νοεμβρίου 1914 , ο Σέρνερ συμμετείχε αρχικά στις μάχες του Δυτικού Μετώπου , κατόπιν στο Μέτωπο της Σερβίας , στα Βαλκάνια και από το 1915 στην Ιταλία .
Από τις 2 Σεπτεμβρίου 1915 διοικούσε το 12ο Τάγμα του Συντάγματος αυτού .
Στις 20 Δεκεμβρίου 1915 τραυματίστηκε στον ώμο κοντά στο Αλεξινάκ της Σερβίας και διακομίστηκε στο Α΄ Εφεδρικό Στρατιωτικό Νοσοκομείο στο Μόναχο , όπου παρέμεινε ως τις 15 Ιανουαρίου 1916 . Έλαβε μέρος στη Μάχη του Βερντέν , όπου στις 22 Ιουνίου τραυματίστηκε ξανά από θραύσμα χειροβομβίδας στο αριστερό χέρι κοντά στο Φλερύ της Γαλλίας και νοσηλεύτηκε σε νοσοκομεία στο Μάιντς και το Ντάρμστατ .
Μετά την ανάρρωσή του , στις 4 Σεπτεμβρίου , μετατέθηκε στο Ι Εφεδρικό Τάγμα του Συντάγματος , πριν επιστρέψει στο πεδίο της μάχης στις 18 του ίδιου μήνα .
Μία εβδομάδα αργότερα του ανατέθηκε η διοίκηση του 12ου Λόχου του Συντάγματος .
Αναμφίβολα , η σταδιοδρομία του Σέρνερ κατά τον Α΄ Παγκόσμιο Πόλεμο έφτασε στο ζενίθ της κατά τη μάχη του Καπορέτο το 1917 .
Ο λόχος του Σέρνερ βρισκόταν αντιμέτωπος με ένα ιταλικό οχυρό στην Οροσειρά του Κολοβράτ , και συγκεκριμένα στο Ύψωμα 1114 στο Όρος Ματαγιούρ , το οποίο υπερασπίζονταν 7.000 Ιταλοί άνδρες .
Υπό την ηγεσία του Σέρνερ , ο λόχος κατάφερε να περάσει από ένα κενό στην περίφραξη του οχυρού και να αιφνιδιάσει τους 300 υπερασπιστές του , οι οποίοι παραδόθηκαν χωρίς αντίσταση .
Για αυτή του την πράξη , ο διοικητής του Συντάγματος , Συνταγματάρχης φον Μπότμερ , πρότεινε ένθερμα τον Σέρνερ για την ύψιστη διάκριση του παρασήμου Pour le Mérite , και τον επαίνεσε ως εξής : Με ακατάπαυστη , αποφασιστική δράση , κατάφερε να διατηρήσει τον λόχο του σε εξαιρετική κατάσταση.Αν και ο Στρατάρχης Πάουλ φον Χίντενμπουργκ απέρριπτε τις προτάσεις παρασημοφόρησης χαμηλόβαθμων αξιωματικών ως « καταστροφικές για τον χαρακτήρα » , ο Σέρνερ τιμήθηκε με το Pour le Mérite στις 5 Δεκεμβρίου 1917 .
Αυτό έγινε μόνιμο σημείο τριβής με τον κατοπινό Στρατάρχη Έρβιν Ρόμελ , ο οποίος είχε επιτεθεί από την αντίθετη πλευρά – ωστόσο μετά από τον Σέρνερ – και αιχμαλώτισε με εντυπωσιακό τρόπο εκατοντάδες Ιταλούς στρατιώτες , λαμβάνοντας επίσης το Pour le Mérite , με διαφορά μόλις μιας ώρας από τον Σέρνερ .
Ωστόσο ο Ρόμελ διαμαρτυρήθηκε πως ο Σέρνερ είχε καπηλευτεί τη δική του επιτυχία στο Ματαγιούρ , ξεκινώντας έτσι μία εχθρότητα που θα διαρκούσε ακόμα και μετά το θάνατο του Ρόμελ .
Στις 26 Δεκεμβρίου ο Σέρνερ προήχθη σε Ανθυπολοχαγό , με αναδρομική ισχύ βαθμού από τις 4 Φεβρουαρίου 1918 .
Μετατέθηκε εκ νέου στη Βόρεια Γαλλία , όπου έφτασε το βαθμό του Ανθυπολοχαγού στις 15 Ιουλίου 1918 .
Κατά τη διάρκεια εχθρικής προπαρασκευής πυροβολικού , τραυματίστηκε σοβαρά στην κοιλιακή χώρα και τα δεξιά άκρα κοντά στη Ρενς στις 12 Αυγούστου 1918 .
Μέχρι τις 28 Σεπτεμβρίου νοσηλευόταν σε νοσοκομεία στο Σεν Κεντέν , το Μετς και στο Α΄ Εφεδρικό Στρατιωτικό Νοσοκομείο του Μονάχου , οπότε και επέστρεψε στο Σύνταγμά του . Όταν υπογράφηκε ανακωχή των Κεντρικών Δυνάμεων στην Κομπιέν το Νοέμβριο του 1918 , σηματοδοτώντας τη λήξη του Β΄ Παγκοσμίου Πολέμου , ο Σέρνερ ήταν ήδη ένας πολυπαρασημοφορημένος ανθυπολοχαγός .
Εκτός από το αξιοζήλευτο Pour le Mérite , τις διακρίσεις του νεαρού Σέρνερ συμπλήρωναν το Αργυρό Έμβλημα Τραυμάτων που του απονεμήθηκε το 1918 , οι δύο τάξεις του Σιδηρού Σταυρού ( Α΄ και Β΄ ) και το Βασιλικό Βαυαρικό Τάγμα Πολεμικής Ανδραγαθίας 4ης Τάξης με Στέμμα και διεμβολή Ξιφών , καθώς και αρκετές άλλες διακρίσεις .
Η συνθήκη των Βερσαλλιών που είχε επιβληθεί πλέον στην ηττημένη Γερμανία , περιόριζε το στρατό ( που είχε μετονομασθεί σε Ράιχσβερ ) σε 100.000 άνδρες και 4.000 αξιωματικούς , χωρίς βαρέα όπλα , πυροβολικό και αεροπορία .
Λόγω των ικανοτήτων του αλλά και του κύρους που του προσέδιδε το Pour le Mérite , ο Σέρνερ ήταν από αυτούς που κατάφεραν να εξασφαλίσουν τη θέση τους στο στρατό απέναντι στην ανεργία που μάστιζε την Γερμανία της δεκαετίας του 1920 .
Με το τέλος του Α΄ Παγκοσμίου Πολέμου , ο Σέρνερ παρέμεινε αρχικά στη θέση που είχε στο Βασιλικό βαυαρικό Σύνταγμα Σωματοφυλάκων Πεζικού και κατετάγη στα νεοσύστατα Φράικορπς Επ στο Μόναχο , υπό την ηγεσία του Υποστράτηγου Φραντς Ρίττερ φον Επ .
Στα Φράικορπς , ο Σέρνερ βοήθησε στην κατάπνιξη της κομμουνιστικής εξέγερσης στη βιομηχανική περιοχή του Ρουρ και του Ρήνου και στην καταπολέμηση των Πολωνών στις εξεγέρσεις της Άνω Σιλεσίας .
Τον Απρίλιο του 1919 περιήλθε στο βαυαρικό 1ο Σύνταγμα Τυφεκιοφόρων και στις 8 Μαΐου έγινε διοικητής λόχου στο 21ο Τάγμα Ορεινών Καταδρομέων .
Τον επόμενο μήνα εισήλθε στο επιτελείο του 41ου βαυαρικού Συντάγματος Τυφεκιοφόρων της Ράιχσβερ , όπου , από τις 14 Αυγούστου 1919 ως τις 30 Σεπτεμβρίου 1920 διοικούσε τον 11ο Λόχο .
Την Πρωτοχρονιά του 1921 μετατέθηκε στο Τάγμα Αναπλήρωσης και Εκπαίδευσης του 19ου ( βαυαρικού ) Συντάγματος Πεζικού και στις 4 Απριλίου έγινε διοικητής διμοιρίας στον 16ο Λόχο του Συντάγματος .
Παρέμεινε εκεί ως τις 28 Φεβρουαρίου 1922 , οπότε και μετατέθηκε στον 9ο Λόχο .
Την 1η Οκτωβρίου 1923 και για ένα χρόνο υπηρέτησε στο 17ο Σύνταγμα Ιππικού , πριν επιστρέψει στο παλιό του σύνταγμα .
Καίτοι εθνικιστής και ακροδεξιός , ο Σέρνερ ήταν στις αρχές τις δεκαετίας του 1920 οπαδός του Βαυαρικού Λαϊκού Κόμματος ( Bayerischen Volkspartei ) και πολέμιος των ναζί , ώσπου βέβαια το πολιτικό status quo στη Γερμανία να μεταβληθεί υπέρ των τελευταίων . Έλαβε μέρος στην καταστολή του « Πραξικοπήματος της Μπιραρίας » του Χίτλερ στο Μόναχο στις 9 Νοεμβρίου 1923 Ακολούθησαν οι τοποθετήσεις του στο 7ο Σύνταγμα Πυροβολικού ( 1 – 31 Ιουλίου 1925 ) , στο 7ο Απόσπασμα Μεταφορών ( 1 Αυγούστου – 12 Σεπτεμβρίου 1925 ) και πάλι στο 7ο Σύνταγμα Πυροβολικού ( 13 Σεπτεμβρίου – 23 Σεπτεμβρίου 1925 ) .
Την 1η Οκτωβρίου 1925 εισήλθε στο Υπουργείο της Ράιχσβερ , όπου έλαβε για ένα μήνα , ( 1 – 30 Ιουνίου 1926 ) , διοικητική θέση στο 1ο Απόσπασμα Διαβιβάσεων , κατόπιν ( 1 Ιουλίου – 31 Αυγούστου ) στο 1ο Απόσπασμα Μεταφορών στο Κένιχσμπεργκ της Ανατολικής Πρωσίας , και έπειτα για 5 ημέρες ( 1 – 6 Αυγούστου ) εκ νέου στο 1ο Απόσπασμα Διαβιβάσεων .
Τρεις μέρες αργότερα προήχθη σε Λοχαγό .
Την 1η Οκτωβρίου μετατέθηκε στο Επιτελείο του 21ου Συντάγματος Πεζικού και ένα μήνα αργότερα έγινε διοικητής του 16ου Λόχου του 19ου Συντάγματος Πεζικού .
Στη θέση αυτή παρέμεινε για δύο χρόνια , ώσπου , την 1η Οκτωβρίου 1928 , ανέλαβε τη διοίκηση του 10ου Λόχου του Συντάγματος στο Κέμπτεν , προορισμένου για δράση σε μεγάλα υψόμετρα .
Τρία χρόνια αργότερα , στις 20 Αυγούστου 1931 , ανέλαβε διοικητική θέση στην 1η Βασιλική Ιταλική Ταξιαρχία Αλπινιστών και στο επιτελείο της , όπου και παρέμεινε ως τις 30 Αυγούστου .
Στο διάστημα ενός χρόνου , από το 1930 ως το 1931 , ο Σέρνερ έχασε και τους δύο γονείς του .
Την 1η Οκτωβρίου μετατέθηκε στο 8ο Σύνταγμα Πολυβόλων του Συντάγματος στο Άουγκσμπουργκ .
Εκείνη την εποχή ο Σέρνερ , όπως και το « αντίπαλο δέος » του , ο Ρόμελ , αιτήθηκαν είσοδο στο Γενικό Επιτελείο .
Η εισαγωγή στο Γενικό Επιτελείο θα έπρεπε να ήταν διακαής επιθυμία του Σέρνερ , ο οποίος , αν και σφοδρότατος πολέμιος της θρησκείας , αναγκάστηκε να υποκριθεί τον θρησκευόμενο καθολικό ( όπως ήταν η παράδοση της οικογένειάς του ) .
Ο λόγος ήταν πως στη συντηρητική Γερμανία του Μεσοπολέμου , η είσοδος στο Γενικό Επιτελείο ήταν πρακτικά αδύνατη για όσους δεν είχαν καλές σχέσεις με τη θρησκεία .
Η συμμετοχή του στη λειτουργία προκάλεσε την χλεύη των συναδέλφων του , οι οποίοι έγραψαν ακόμα και ένα σατιρικό ποίημα προς « τιμήν » του . Όπως όμως το 85 % των υποψηφίων , τόσο ο Σέρνερ όσο και ο Ρόμελ απέτυχαν στις εξετάσεις εισαγωγής της Στρατιωτικής Περιφέρειας στην οποία ανήκαν.Αντ ' αυτού , κατάφερε να εισέλθει ως καθηγητής Τακτικής και Στρατιωτικής Ιστορίας στην Σχολή Πεζικού ( Αργότερα Πολεμική Σχολή ) της Δρέσδης .
Εκεί οι συνάδελφοί του παρατήρησαν τα χαρακτηριστικά που θα αποτελούσαν « σήμα κατατεθέν » του Σέρνερ κατά τα διάρκεια της σταδιοδρομίας του στο Στρατό .
Το « σύνθημά του » για τότε ήταν « ο φόβος για τους ανώτερους πρέπει να είναι μεγαλύτερος από τον φόβο μπροστά στον εχθρό » .
Αυτή την ιδιόρρυθμη ιδεολογία τη διατήρησε καθ ' όλη τη διάρκεια του πολέμου , καθιστώντας εξαιρετικά δυσάρεστη , αν όχι κάτι χειρότερο , την ζωή των υφισταμένων του . Ένας συνάδελφός του στην Πολεμική Ακαδημία της Δρέσδης είχε πει για τον Σέρνερ : « [ Ήταν ] ένας κάπως θορυβώδης σύντροφος .
Δούλευε γρήγορα , καλύτερα και πιο αξιόπιστα από τους άλλους. » Στη συνέχεια , είπε πως ο Σέρνερ είχε « τάσεις σπασίκλα ( ! ) » , « και αυτό » , κατέληγε , « κρατούσε τους ζωηρούς συντρόφους μακριά του » .
Ο Σέρνερ πραγματικά έδειχνε υπερβολική αυστηρότητα προς τους υφισταμένους του , ανάλογη με την δουλοπρέπεια που έδειχνε στους ανωτέρους του , πράγμα που δεν ενέκριναν οι συνάδελφοί του .
Ο Σέρνερ σίγουρα είχε έφεση προς τις ανορθόδοξες τακτικές .
Η συνομιλία του με τους δόκιμους της σχολής του το αποδείκνυε , ενώ φανέρωνε και την δυσεξήγητη μανία του για την φωτιά , η οποία άγγιζε τα όρια της ψυχοπάθειας : Σέρνερ : « Ένα τάγμα πεζικού βρίσκεται στην πορεία και δέχεται διαταγή να μετακινηθεί στο προσωρινό αρχηγείο στο χωριό Α.
Την ίδια ώρα ο διοικητής του τάγματος πληροφορείται πως το χωριό είναι κατειλημμένο από ένα τάγμα του γειτονικού συντάγματος .
Τι κάνετε τότε ; » Δοκιμος : « Στέλνω πρώτα τον υπασπιστή με οδηγίες να διαπραγματευτεί με τον διοικητή του τάγματος του γειτονικού συντάγματος , ώστε να μετακινηθούμε μαζί με το τάγμα του , για να μπορέσουν να βρουν και τα δύο τάγματα κατάλυμα στο χωριό Α. » Σέρνερ : « Εντελώς λάθος .
Δεν υπάρχει κανέναν διοικητής τάγματος , που θα κάνει χώρο για το άλλο τάγμα .
Πρέπει να κάνετε το ακόλουθο : στέλνετε πρώτα μία ομάδα με οδηγία να πυρπολήσει το σπίτι στην είσοδο του χωριού και το σπίτι στην έξοδο του χωριού .
Μόλις αυτά τα σπίτια λαμπαδιάσουν , το τάγμα θα πανικοβληθεί και θα κάνει χώρο οικειοθελώς. » Την 1η Οκτωβρίου 1934 έγινε Υπασπιστής της σχολής , έχοντας προαχθεί σε Ταγματάρχη στις 14 Αυγούστου , και μετά τη μετονομασία της Σχολής Πεζικού σε « Πολεμική Σχολή » ένα χρόνο αργότερα , παρέμεινε σε αυτή τη θέση .
Στη συνέχεια κατάφερε να μετατεθεί στο Γενικό Επιτελείο Στρατού ( Generalstab des Heeres , συντομογραφία GStdH ) , όπου , στις 24 Μαρτίου 1936 , εισήλθε ως Επικεφαλής Ομάδας στο 3ο Τμήμα ( Ξένου Στρατού ) .
Από τις 14 Μαΐου υπηρετούσε ως 4ος Επικεφαλής Ομάδας στο Τμήμα αυτό , θέση την οποία κράτησε ως την 31η Ιουλίου 1937 , έφθασε το βαθμό του Αντισυνταγματάρχη στις 16 Μαρτίου 1937 .
Την επόμενη εβδομάδα ( ως τις 7 Αυγούστου ) είχε διοικητική θέση στις ιταλικές στρατιωτικές ασκήσεις που πραγματοποιήθηκαν στη Λιγουρία .
Από την δεύτερη ήδη μέρα των ασκήσεων , για τη συνεργασία του με τα ιταλικά στρατεύματα ( είχε εξάλλου μεταβεί στην Ιταλία πολλές φορές για στρατιωτικούς σκοπούς ) τιμήθηκε με τον Σταυρό του Διοικητή του Τάγματος του Στέμματος της Ιταλίας . ( ιταλικά : Ordine della Corona d'Italia – Commendatore ) .
Στις 27 Νοεμβρίου 1937 νυμφεύθηκε στο Βερολίνο την Λιζελότε Καρμποσέβσκυ ( κατ ' άλλους Καρμποσένσκυ ) ( Lieselotte Karboschewsky , 1909-1949 ) , κόρη του Βερολινέζου βιομηχάνου Όττο Καρλ Καρμποσέβσκυ ( Otto Karl Karboschewsky,1880-1954 ) , με την οποία απέκτησε δύο γιους και μια κόρη .
Στις 12 Οκτωβρίου 1938 ο σαρανταπεντάχρονος Σέρνερ ανέλαβε τη διοίκηση του νεοσυσταθέντος 98ου Συντάγματος Ορεινών Κυνηγών ( Gebirgsjägerregiment 98 ) , από των οποίων τις τάξεις είχε αναδειχθεί και αποκτήσει μεγάλη εμπειρία στη διοίκηση των Ορεινών Στρατευμάτων .
Το 98ο Σύνταγμα , τμήμα της 1ης Ορεινής Ταξιαρχίας ( κατοπινής 1ης Ορεινής Μεραρχίας ) που διοικούσε ο ιδιόρρυθμος Συνταγματάρχης ( από το 1938 Υποστράτηγος ) Λούντβιχ Κύμπλερ ( Ludwig Kübler , 1889-1947 ) , είχε σχηματιστεί από τμήματα του 99ου και του 100ού Συνταγμάτων Ορεινών Κυνηγών και έδρευε στο Μίτενβαλντ της Βαυαρίας .
Με το Σύνταγμά του ο Σέρνερ έλαβε μέρος στην αναίμακτη ενσωμάτωση της Αυστρίας στο Γερμανικό Ράιχ ( Άνσλους ) ( Μάρτιος του 1938 ) .
Μετά την ενθουσιώδη υποδοχή που επιφύλαξαν οι κάτοικοι του Ίνσμπρουκ στους Ορεινούς Κυνηγούς , η ταξιαρχία επέστρεψε στο Μίτενβαλντ στις 23 Μαρτίου .
Την 31η του ίδιου μήνα , αποφασίστηκε η αναβάθμιση της μονάδας από Ταξιαρχία σε Μεραρχία .
Ως 1η Ορεινή Μεραρχία ( 1 .
Gebirgsdivision ) , και ενταγμένη πλέον στον νέο Γερμανικό Στρατό ( Βέρμαχτ , Wehrmacht ) συμμετείχε στην « πρώτη πράξη » του Β ' Παγκοσμίου Πολέμου : τη Γερμανική Εισβολή στην Πολωνία .
Ο Σέρνερ κατάφερε κατά το μεσοπόλεμο να αποκτήσει το παρατσούκλι « σκληροτράχηλο σκυλί » , ένα εκ των πολλών τα οποία θα λάμβανε κατά τη διάρκεια , αλλά και μετά το τέλος του πολέμου .
Ο Σέρνερ έλαβε μέρος με το Σύνταγμά του στην επίσης αναίμακτη ενσωμάτωση της Βοημίας-Μοραβίας με τη Συμφωνία του Μονάχου ( φθινόπωρο του 1938 ) .
Στις 25 Αυγούστου , στα πλαίσια της κινητοποίησης για την επικείμενη εισβολή στην Πολωνία , ο κύριος όγκος της μεραρχίας μεταφέρθηκε στη συνοριακή μεθόριο Σλοβακίας – Πολωνίας και στη Μοραβία σε κατάσταση ετοιμότητας ανατολικά των Όρεων Τάτρα στην βορειοανατολική Σλοβακία .