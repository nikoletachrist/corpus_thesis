Μπροστά στα απειλητικά αιτήματα του Χρουστσόφ για αποστρατικοποίηση του Βερολίνου , ο πρόεδρος των ΗΠΑ Τζον Φιτζέραλντ Κένεντι παραιτήθηκε από τα δικαιώματα που είχαν όλες οι νικήτριες δυνάμεις σε ολόκληρο το Βερολίνο , έθεσε τα όρια της ανοχής του στην εξασφάλιση της προσβασιμότητας και βιωσιμότητας του Δυτικού Βερολίνου και σχεδόν « υπέδειξε » τη λύση της διχοτόμησης της πόλης .
Οι Δυτικοί , λοιπόν , είδαν με ανακούφιση το γεγονός ότι με το τείχος παγιωνόταν το καθεστώς του Βερολίνου , « τσιμεντωνόταν » με όλη τη σημασία της λέξης .
Ο Κέννεντυ δήλωσε : « Δεν είναι και πολύ ωραία λύση , είναι όμως χίλιες φορές καλύτερη από τον πόλεμο » .
Ο Βρετανός πρωθυπουργός Χάρολντ Μακμίλλαν ( Harold MacMillan ) δήλωσε , « Οι Ανατολικογερμανοί , σταματούν το κύμα προσφύγων και οχυρώνονται πίσω από ένα ακόμα πιο αδιαπέραστο Σιδηρούν Παραπέτασμα .
Σ ’ αυτό δεν υπάρχει τίποτα παράνομο » .
Στις 22 Φεβρουαρίου του 1962 , ο υπουργός Δικαιοσύνης των Η.Π.Α .
Ρόμπερτ Κένεντι , έχοντας μαζί του τον δήμαρχο της πόλης και μετέπειτα Δυτικογερμανό καγκελάριο Βίλλυ Μπραντ , επισκέφτηκε το Τείχος του Βερολίνου , το οποίο και παρατήρησε ανεβασμένος σε μία εξέδρα στην πλατεία Πότσνταμ του Δυτικού Βερολίνου .
Ο Κένεντυ τουλάχιστον παρέμεινε αμετακίνητος στη διατήρηση της προσβασιμότητας και βιωσιμότητας του Δυτικού Βερολίνου .
Για να επιβεβαιώσει ότι οι προσβάσεις προς την πόλη έμειναν ανοιχτές , έστειλε 1.500 στρατιώτες μέσω της οδού τράνζιτ που τη συνέδεε με τη Δυτική Γερμανία περνώντας από ανατολικογερμανικό έδαφος , καθώς επίσης και τον αντιπρόεδρο Λύντον Τζόνσον ( Lyndon B.
Johnson ) , που έγινε δεκτός με ενθουσιασμό από τους Δυτικοβερολινέζους .
Η αξίωση του ηγέτη της ΛΔΓ Βάλτερ Ούλμπριχτ , να ελέγχει η αστυνομία του , τους αξιωματικούς και το πολιτικό προσωπικό των συμμάχων , απορρίφθηκε κατηγορηματικότατα από τους Αμερικανούς .
Στο τέλος αναγκάστηκε και ο ίδιος ο διοικητής των Σοβιετικών Ενόπλων Δυνάμεων στη Γερμανία να επέμβει κατευναστικά στους κομματικούς παράγοντες της ΛΔΓ γι ’ αυτό το θέμα .
Οι Δυτικοί αξιοποίησαν το γεγονός προπαγανδιστικά για να καταδικάσουν το Τείχος του αίσχους και τη βαρβαρότητα του ανατολικού κόσμου .
Ο ίδιος ο πρόεδρος Κένεντυ θα εκφωνήσει μπροστά του την περίφημη ομιλία του , στην οποία σε άπταιστα γερμανικά , δήλωνε πως και ο ίδιος ήταν ένας Βερολινέζος ( « ich bin ein Berliner » ) Οι κάτοικοι του Δυτικού Βερολίνου δεν μπορούσαν πλέον να εισέρχονται ελεύθερα στην Ανατολική Γερμανία ήδη από την 1η Ιουνίου 1952 .
Μετά από επίπονες διαπραγματεύσεις συμφωνήθηκε τελικά , το 1963 , μια ρύθμιση , που επέτρεπε σε μερικές εκατοντάδες χιλιάδες Δυτικοβερολινέζους να επισκέπτονται συγγενείς τους στις ανατολικές συνοικίες της πόλης τα Χριστούγεννα .
Από τις αρχές της δεκαετίας του ’ 70 , με την πολιτική προσέγγισης της ΟΔΓ και της ΛΔΓ που ακολούθησαν ο Βίλυ Μπραντ και ο Έριχ Χόνεκερ , έγιναν λιγότερο αδιαπέραστα τα σύνορα ανάμεσα στις δύο χώρες .
Η Ανατολική Γερμανία παρείχε ταξιδιωτικές διευκολύνσεις κυρίως σε « μη παραγωγικές » ομάδες του πληθυσμού , όπως οι συνταξιούχοι , και επέτρεπε σε Δυτικογερμανούς κατοίκους παραμεθόριων περιοχών να πραγματοποιούν απλές επισκέψεις .
Η ΛΔΓ εξαρτούσε την ευρύτερη ελευθερία διακίνησης από την αναγνώριση της υπόστασής της ως κυρίαρχου και ανεξάρτητου κράτους και απαιτούσε την έκδοση των πολιτών της που ταξίδευαν προς τη Δυτική Γερμανία και δεν επέστρεφαν .
Η ΟΔΓ όμως δεν ήθελε να ικανοποιήσει αυτούς τους όρους σύμφωνα και με σχετικές προβλέψεις του συντάγματός της .
Η ανατολικογερμανική προπαγάνδα αποκαλούσε το τείχος και τις εγκαταστάσεις του « αντιφασιστικό προστατευτικό φράγμα » , το οποίο είχε σκοπό να προφυλάξει τη ΛΔΓ από τη « εγκατάλειψη , τη διάβρωση , την κατασκοπεία , τη δολιοφθορά , το λαθρεμπόριο , το ξεπούλημα και την επιθετικότητα » της Δύσης .
Στην πραγματικότητα τα αμυντικά έργα στρέφονταν κυρίως κατά των ίδιων της των πολιτών .
Στα 28 χρόνια της ύπαρξής του τουλάχιστον 86 άνθρωποι βρήκαν το θάνατο στο τείχος στην προσπάθειά τους να διαφύγουν .
Τις πρώτες θανάσιμες βολές δέχτηκε στις 24 Αυγούστου 1961 , έντεκα μέρες μετά το κλείσιμο των συνόρων , ο εικοσιτετράχρονος Γκύντερ Λίτφιν ( Günter Litfin ) , που πυροβολήθηκε από αστυνομικούς στην περιοχή του σιδηροδρομικού σταθμού Φρίντριχστράσε κατά την απόπειρά του να διαφύγει .
Στις 17 Αυγούστου του 1962 , ένα 18χρονο αγόρι , ο Πέτερ Φέχτερ γαζώθηκε από τα αυτόματα των Ανατολικογερμανών μεθοριακών φρουρών , καθώς προσπαθούσε να πηδήσει πάνω από το Τείχος , μαζί με ένα φίλο του .
Το σώμα του έπεσε μπροστά στο Τείχος και έμεινε εκεί , αιμόφυρτο , σπαράσσοντας , βγάζοντας απελπισμένες κραυγές για βοήθεια , επί μία περίπου ώρα , χωρίς οι Ανατολικογερμανοί στρατιώτες να τον βοηθούν . Όταν πια τον πήραν , ήταν νεκρός .
Τις επόμενες μέρες αγανακτισμένοι Δυτικοβερολινέζοι διαδηλωτές λιθοβόλησαν σοβιετικά στρατιωτικά λεωφορεία που διέρχονταν από τον δυτικό τομέα της πόλης .
Με συνολικά 40 πυροβολισμούς σκοτώθηκαν το 1966 δύο παιδιά ηλικίας 10 και 13 ετών .
Το τελευταίο θανάσιμο συμβάν , κατά το οποίο πέθανε από αιμορραγία ο Κρις Γκέφροϋ ( Chris Gueffroy ) , σημειώθηκε στις 6 Φεβρουαρίου 1989 .
Σύμφωνα με εκτιμήσεις 75.000 άνθρωποι σύρθηκαν στα δικαστήρια της ΛΔΓ με την κατηγορία της « εγκατάλειψης της χώρας » .
Το αδίκημα τιμωρούνταν με ποινές κάθειρξης μέχρι και οκτώ χρόνων σύμφωνα με την παράγραφο 213 του Ποινικού Κώδικα της Ανατολικής Γερμανίας . Όποιος κατά την απόπειρα έφερε όπλο ή προκαλούσε καταστροφές των συνοριακών εγκαταστάσεων , καθώς και όσοι προσπαθούσαν να διαφύγουν ενώ υπηρετούσαν στις ένοπλες δυνάμεις ή γενικά σε θέσεις που διαχειρίζονταν κρατικά μυστικά , γλίτωναν σπάνια με κάθειρξη μικρότερη των πέντε χρόνων . Όποιος μάλιστα υποβοηθούσε άλλους στην « εγκατάλειψη της χώρας » , μπορούσε να τιμωρηθεί με ισόβια .
Σε επεισόδια στο τείχος έχασαν τη ζωή τους και συνοριοφύλακες .
Η πιο γνωστή περίπτωση είναι αυτή του στρατιώτη Ράινχολντ Χουν ( Reinhold Huhn ) , που πυροβολήθηκε από ένα βοηθό σε κάποια απόπειρα διαφυγής .
Αυτά τα συμβάντα τα εκμεταλλεύονταν οι υπεύθυνοι της κρατικής προπαγάνδας για να δικαιολογήσουν εκ των υστέρων την ανέγερση του τείχους .
Το Τείχος του Βερολίνου έπεσε τη νύχτα της Πέμπτης 9 προς Παρασκευή 10 Νοεμβρίου 1989 , μετά από 28 χρόνια .
Στην πτώση του συνέβαλλαν πολλοί παράγοντες .
Ο σημαντικότερος ήταν η πολιτική του Γενικού Γραμματέα του Κομμουνιστικού Κόμματος της Σοβιετικής Ένωσης Μιχαήλ Γκορμπατσώφ .
Στα τέλη της δεκαετίας του ’ 80 ο Γκορμπατσώφ κατάργησε το Δόγμα Μπρέζνιεφ και επέτρεψε στις χώρες του Συμφώνου της Βαρσοβίας να επιλέξουν ελεύθερα το δρόμο που θα ακολουθούσε κάθε μία στην εσωτερική και διεθνή πολιτική .
Εκμεταλλευόμενες τη νέα γραμμή , οι χώρες του Ανατολικού Συνασπισμού , η μία μετά την άλλη , άρχισαν να ανοίγουν τα σύνορά τους προς τη Δύση , να καταλύουν τα κομμουνιστικά τους καθεστώτα και να εκλέγουν δημοκρατικές κυβερνήσεις .
Λόγω της αντίδρασης του γηραιού και υπερσυντηρητικού ηγέτη της ΛΔΓ Έριχ Χόνεκερ , η Ανατολική Γερμανία δεν συμμετείχε σ ’ αυτές τις εξελίξεις .
Οι διαδηλώσεις με αιτήματα τον εκδημοκρατισμό και την ελευθερία διακίνησης προς το εξωτερικό εντείνονταν .
Με το άνοιγμα των συνόρων άλλων σοσιαλιστικών χωρών προς τη Δύση , το νέο κύμα εγκατάλειψης της χώρας προς τη Δυτική Γερμανία διοχετεύτηκε μέσα από τρίτες χώρες προκαλώντας διπλωματικούς τριγμούς μεταξύ των κυβερνήσεων των χωρών αυτών και της Ανατολικής Γερμανίας .
Χιλιάδες Ανατολικογερμανοί πολίτες κατέφυγαν στις δυτικογερμανικές πρεσβείες της Πράγας και της Βαρσοβίας και πέτυχαν τελικά να τους επιτραπεί η είσοδος στη Δυτική Γερμανία . Άλλοι διέφευγαν μέσω Ουγγαρίας προς την Αυστρία , μετά το άνοιγμα των ουγγροαυστριακών συνόρων στις 2 Μαΐου 1989 , και από ’ κει στη Δυτική Γερμανία .
Ως « αντάλλαγμα » για το άνοιγμα των συνόρων της με την Αυστρία , η Ουγγαρία έλαβε δάνειο ύψους 500 εκατομμυρίων μάρκων από τη δυτικογερμανική κυβέρνηση Κολ .
Με την ελπίδα να διασώσει το καθεστώς , το ΚΚ της Ανατολικής Γερμανίας προσπάθησε να δώσει λύση στην εκρηκτική εσωτερική και εξωτερική κατάσταση με την αντικατάσταση του Χόνεκερ από τον Έγκον Κρεντς στις 17 Οκτωβρίου 1989 και την εξαγγελία αόριστων μέτρων εκδημοκρατισμού και φιλελευθεροποίησης .
Η βίαιη απαγόρευση της διακίνησης προς το εξωτερικό ήταν όμως το μόνο μέσο που διέθετε το ολοκληρωτικό καθεστώς , για να κρατήσει τους πολίτες του στη χώρα .
Ειδικά οι Ανατολικογερμανοί είχαν ένα κράτος δυτικού τύπου δίπλα στη χώρα τους , το οποίο λόγω της εθνικής συγγένειας και της ισχυρής οικονομίας του ήταν πολύ πιο ισχυρός πόλος έλξης απ ’ ότι γενικά η Δύση για τους πολίτες άλλων κομμουνιστικών χωρών .
Πρέπει ωστόσο να τονιστεί ότι η μεγάλη πλειοψηφία των πολιτών δεν επιδίωκε το μόνιμο εκπατρισμό και την εγκατάλειψη της χώρας του .
Διεκδικούσε τον εκδημοκρατισμό της και την ελευθερία να πραγματοποιεί ιδιωτικές επισκέψεις ή σύντομα ταξίδια στη Δυτική Γερμανία και τις άλλες χώρες της Δύσης .
Αλλά και η οικονομία της ΛΔΓ δεν θα μπορούσε να επιβιώσει παρά μόνο με κλειστά σύνορα , καθώς δεν θα άντεχε τον ανταγωνισμό με τη Δύση .
Το άνοιγμα των συνόρων της ΛΔΓ θα σήμαινε το τέλος του κομμουνισμού σε γερμανικό έδαφος , όπως άλλωστε έδειξαν και οι κατοπινές εξελίξεις .
Μπροστά σ ’ αυτά τα διλήμματα , η νέα ηγεσία φάνηκε ανίκανη να χειριστεί την κατάσταση .
Σύντομα επικράτησε σύγχυση , καθώς οι διαδηλώσεις γίνονταν ολοένα και πιο μαζικές και δυναμικές , ενώ οι ανατολικές χώρες , τις οποίες κατέκλυζαν οι πρόσφυγες για να περάσουν στη Δυτική Γερμανία , καλούσαν με τελεσίγραφα τη ΛΔΓ να δώσει λύση και απειλούσαν να κλείσουν τα σύνορά τους με αυτή .
Στις 6 Νοεμβρίου 1989 η κυβέρνηση δημοσιοποίησε ένα σχέδιο ταξιδιωτικού νόμου , το οποίο ήταν πολύ κατώτερο των προσδοκιών του κόσμου και τελικά φούντωσε ακόμα περισσότερο τις αντιδράσεις αντί να τις κατευνάσει .
Την ίδια μέρα κατέβηκαν μόνο στη Λειψία 500.000 άνθρωποι σε διαδήλωση .
Το πρωί της 9ης Νοεμβρίου 1989 συνεδρίασε με εντολή του Πολιτικού Γραφείου του κόμματος μια επιτροπή αξιωματικών των Υπουργείων Εσωτερικών και Κρατικής Ασφάλειας για να προτείνει λύσεις και να σχεδιάσει μια έκτακτη ρύθμιση , που θα έθετε αμέσως σε εφαρμογή τα ουσιαστικότερα μέτρα του σχεδίου ταξιδιωτικού νόμου .
Η πρόταση που υπέβαλαν στο Πολιτικό Γραφείο ήταν να επιτραπούν τόσο η μόνιμη μετεγκατάσταση , που δημιουργούσε το πρόβλημα με τους πρόσφυγες στις τρίτες χώρες , όσο και τα σύντομα ιδιωτικά ταξίδια .
Διαφορετικά θα εξωθούνταν στη μετανάστευση πολλοί που ήθελαν μόνο να επισκέπτονται συγγενείς τους στη Δυτική Γερμανία .
Η επιτροπή των αξιωματικών πρότεινε να δίνονται οι άδειες και για τα δύο από τις αρμόδιες υπηρεσίες μετά από αίτηση των ενδιαφερομένων , χωρίς διατυπώσεις .
Με αυτές τις προτάσεις ήταν αναμενόμενο ότι θα ξεσηκωνόταν ένα πρωτόγνωρο κύμα μόνιμης και προσωρινής εξόδου από τη χώρα , η πίεση όμως θα διοχετευόταν στις αρμόδιες υπηρεσίες , όχι στα σύνορα , και θα μπορούσε να ελεγχθεί .
Το μεσημέρι της ίδιας μέρας το Πολιτικό Γραφείο ενέκρινε το σχέδιο ταξιδιωτικών ρυθμίσεων της επιτροπής και το έθεσε σε κυκλοφορία στα συναρμόδια υπουργεία μέσω της υπηρεσιακής οδού για να γίνουν έλεγχοι και προτάσεις εντός της ημέρας .
Σύμφωνα με την πάγια τακτική , η μη έκφραση αντιρρήσεων ως μια ορισμένη ώρα ισοδυναμούσε με έγκριση του σχεδίου από το Υπουργικό Συμβούλιο .
Η ώρα 4:00 το πρωί της 10ης Νοεμβρίου ορίστηκε για να δοθεί η απόφαση στον τύπο .
Μέχρι το απόγευμα τα Υπουργεία Εσωτερικών , Κρατικής Ασφάλειας και Δικαιοσύνης ελέγχουν το σχέδιο ρύθμισης .
Τα δύο πρώτα Υπουργεία εγκρίνουν τις ρυθμίσεις που αφορούν στη μόνιμη μετεγκατάσταση στο εξωτερικό , εκφράζουν όμως αντιρρήσεις και προτείνουν χρονικούς περιορισμούς για τα σύντομα ιδιωτικά ταξίδια .
Ο Γενικός Γραμματέας του Υπουργείου Δικαιοσύνης Ζίγκφριντ Βίτενμπεκ ( Siegfried Wittenbeck ) απορρίπτει εντελώς τη ρύθμιση για λογαριασμό του απόντος Υπουργού Χανς Χέρμαν Χέρτλε ( Hans-Herman Hertle ) , καθώς εντοπίζει τυπικά και τεχνικά προβλήματα στο σχέδιο που του υποβλήθηκε .
Η κυβέρνηση όμως στην Ανατολική Γερμανία δεν ήταν παρά ο εκτελεστής των αποφάσεων του κόμματος και η κυκλοφορία των νομοσχεδίων στα υπουργεία δεν ήταν παρά μια γραφειοκρατική ρουτίνα . Έτσι , ενώ τα υπουργεία επεξεργάζονται τη ρύθμιση και διαπιστώνουν προβλήματα , το σχέδιο φθάνει στην Κεντρική Επιτροπή του κόμματος στις 15:00 και καταλήγει στα χέρια του Γενικού Γραμματέα Έγκον Κρεντς .
Ο Κρεντς δεν γνωρίζει τις αντιρρήσεις των συναρμόδιων υπουργείων και δεν προσέχει ότι η ρύθμιση προορίζεται να δοθεί την άλλη μέρα στον τύπο .
Χωρίς να πολυασχοληθεί , τη δίνει μαζί με ένα σχετικό δελτίο τύπου στο μέλος του Πολιτικού Γραφείου του κόμματος Γκύντερ Σαμπόφσκι ( Günter Schabowski ) , που ετοιμαζόταν εκείνη την ώρα να δώσει συνέντευξη τύπου στους Ανατολικογερμανούς και τους ξένους δημοσιογράφους .
Η συνέντευξη πραγματοποιείται στο Διεθνές Κέντρο Τύπου το Ανατολικού Βερολίνου και μεταδίδεται ζωντανά από την τηλεόραση της Ανατολικής Γερμανίας .
Αρχίζει στις 18:00 , πριν προλάβει ο Σαμπόφσκι να μελετήσει το σημείωμα που πήρε από τον Κρεντς .
Προς το τέλος της συνέντευξης , στις 18:57 , ο Σαμπόφσκι αναφέρει εν παρόδω ότι το Υπουργικό Συμβούλιο ενέκρινε μια νέα ταξιδιωτική ρύθμιση , η οποία όμως στην πραγματικότητα δεν ήταν παρά ένα νομοσχέδιο υπό επεξεργασία , για το οποίο μάλιστα τα συναρμόδια υπουργεία είχαν αντιρρήσεις .
Εμφανώς αμήχανος και ψάχνοντας τα χαρτιά του διαβάζει δυνατά το σημείωμα παρουσία δημοσιογράφων στη ζωντανή τηλεοπτική μετάδοση : « Αιτήσεις για σύντομα ιδιωτικά ταξίδια προς το εξωτερικό μπορούν να κατατίθενται χωρίς την επίκληση προϋποθέσεων ( λόγοι ταξιδιού , συγγενικές σχέσεις ) .
Οι άδειες θα δίνονται με σύντομες διαδικασίες .
Στις υπεύθυνες υπηρεσίες δημοτολογίων και έκδοσης διαβατηρίων της ΛΔΓ έχει δοθεί εντολή να εκδίδουν βίζες άμεσα , χωρίς πια να απαιτούνται οι ισχύουσες προϋποθέσεις για μόνιμο εκπατρισμό .
Η μόνιμη έξοδος από τη χώρα μπορεί να πραγματοποιείται από οποιοδήποτε μεθοριακό σημείο διέλευσης προς την ΟΔΓ. » Η ρύθμιση , όπως είχε αντιληφθεί ο Γενικός Γραμματέας του Υπουργείου Δικαιοσύνης , ήταν συγκεχυμένη και τυπικά παράνομη .
Συγχέονται τα σύντομα ιδιωτικά ταξίδια με τη μόνιμη μετεγκατάσταση στο εξωτερικό και αγνοούνται οι προϋποθέσεις που απαιτούνταν τόσα χρόνια από το δίκαιο της ΛΔΓ και ήταν ακόμα σε ισχύ .
Επίσης αφήνει την εντύπωση ότι για τα σύντομα ταξίδια δεν απαιτείται διαβατήριο ή άλλες διατυπώσεις .
Θα δινόταν λοιπόν η άδεια για μια επίσκεψη στο Δυτικό Βερολίνο στα σύνορα ; Σήμαινε αυτό πως οι πύλες του τείχους θα ήταν στο εξής ανοιχτές ; Και κυρίως , ήταν ανοιχτές από εκείνη τη στιγμή ; Σύμφωνα με τις προθέσεις των συντακτών του σχεδίου ρύθμισης και του κόμματος η απάντηση σε αυτά τα ερωτήματα έπρεπε να ήταν αρνητική .