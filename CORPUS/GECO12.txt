Το κράτος των Γκόριο κατόρθωσε αρχικά να απομακρύνει με επιτυχία τους βόρειους επιδρομείς , βαθμιαία όμως εξασθένησε και υποτάχτηκε στους Μογγόλους .
Για περισσότερο από έναν αιώνα η χώρα έζησε κάτω από την κυριαρχία της δυναστείας των Γιουνάν και μετά την αντικατάστασή τους από τη δυναστεία των Μινγκ ( 1368 ) , ο Γισούνγκ-κέι ανέβηκε στο θρόνο της χώρας και ίδρυσε , το 1392 , τη δυναστεία των Ζωσόν , οι οποίοι βασίλεψαν ως το 1910 , επέβαλαν τον κομφουκιανισμό και εν μέσω εσωτερικών αλληλοσπαραγμών και διενέξεων οδήγησαν τη χώρα σε παρακμή .
Το 1592 οι Κορεάτες χάρη στην τεχνική υπεροχή του ναυτικού τους ( είναι οι πρώτοι στον κόσμο που κατασκεύασαν θωρηκτά κατόρθωσαν να αποκρούσουν τους Ιάπωνες εισβολείς , οι οποίοι αποχώρησαν τελικά το 1598 .
Το 1627 η χώρα έγινε υποτελής της κινεζικής δυναστείας των Μάντζου .
Στα μέσα του 17ου αι . το ενδιαφέρον των Ευρωπαίων άρχισε να στρέφεται προς την Κορέα , αρχικά με τη μορφή ιεραποστολών .
Η Κορέα κλείνοντας τα σύνορά της στους ξένους , εμποδίζοντας κάθε μορφή εμπορίου και διατηρώντας μια κοινωνία και οικονομία φεουδαρχικού τύπου , αναγκάστηκε να γίνει από το 17ο αι . υποτελής στην Κίνα και στην Ιαπωνία για να μη διαταράξει την ασταθή ισορροπία συμφερόντων των δύο γειτονικών δυνάμεων .
Το 1864 ο αντιβασιλιάς της Κορέας Ταϊβόν εξαπέλυσε μια σειρά διωγμών εναντίον των χριστιανών της χώρας του , γεγονός που οδήγησε στην εκστρατεία του Γάλλου ναυάρχου Ροζ εναντίον του ( 1867 ) και στην ανατροπή του ( 1873 ) .
Κάτω από την πίεση της Ιαπωνίας η Κορέα άνοιξε τα σύνορά της το 1876 και βρέθηκε στο στόχαστρο της επεκτατικής πολιτικής της .
Η Ιαπωνία επιδιώκοντας να εξουδετερώσει την Κίνα , η οποία αποτελούσε τον κυριότερο προστάτη της Κορέας , εξαπέλυσε εναντίον της στρατιωτική επίθεση που έμεινε γνωστή στην ιστορία ως Α ' Σινοϊαπωνικός Πόλεμος ( 1894-1895 ) .
Ο πόλεμος έληξε με νίκη των Ιαπώνων και οι Κινέζοι αναγκάστηκαν να παραιτηθούν από την επικυριαρχία τους στην Κορέα , η οποία περιήλθε στην ιαπωνική επιρροή .
Η τσαρική Ρωσία , άμεσα θιγόμενη από τις εξελίξεις , ήρθε σε ένοπλη σύγκρουση με την Ιαπωνία ( Ρωσοϊαπωνικός Πόλεμος 1904–1905 ) , τελικά όμως νικήθηκε και αναγκάστηκε να συνθηκολογήσει ( συνθήκη Πόρτσμουθ 1905 ) , δίνοντας το δικαίωμα στην Ιαπωνία να μετατρέψει την Κορέα σε ιαπωνικό προτεκτοράτο ( 1905 ) και να την προσαρτήσει στην αυτοκρατορία της ( 1910 ) .
Οι Ιάπωνες κυβέρνησαν τη χώρα με βιαιότητα και ασυδοσία , εφαρμόζοντας ένα αστυνομοκρατούμενο καθεστώς , που δημιούργησε έντονο κλίμα δυσαρέσκειας εναντίον τους .
Τον Μάρτιο του 1919 εκδηλώθηκαν στην Κορέα αντιαποικιακές ταραχές με αίτημα την ανεξαρτησία , οι οποίες καταστάλθηκαν βίαια αφήνοντας πίσω τους 10.000 νεκρούς .
Τη δεκαετία του 1930 οι Ιάπωνες αποσκοπώντας στην καλύτερη εκμετάλλευση του ορυκτού πλούτου της Κορέας , προχώρησαν στην εκβιομηχάνιση της χώρας , στην κατασκευή οδικού και σιδηροδρομικού δικτύου και στην υποκατάσταση του εθνικού πολιτισμού της από τον ιαπωνικό .
Στο μεταξύ από το 1919 αυτοεξόριστοι Κορεάτες σχημάτισαν μια « Προσωρινή Εξόριστη Κυβέρνηση » στη Σανγκάη υπό τον Ρι Σούνγκ-μαν και προχώρησαν σε ανταρτοπόλεμο με τους Ιάπωνες κατακτητές , ο οποίος κορυφώθηκε κατά τον Β΄ Παγκόσμιο πόλεμο .
Η ένταση στην περιοχή και η κορεατική ανεξαρτησία απασχόλησαν τους Συμμάχους κατά τη Διάσκεψη του Καΐρου ( 1943 ) και κυρίως κατά τη Διάσκεψη της Γιάλτας ( 1945 ) , όπου αποφασίστηκε η ίδρυση καθεστώτος τετραμερούς ελέγχου στη χώρα με τη συμμετοχή της ΕΣΣΔ , των ΗΠΑ , της Κίνας και της Μ.
Βρετανίας , που δρομολόγησε τις εξελίξεις για το διαχωρισμό της χερσονήσου στην αμερικανική και τη σοβιετική ζώνη επιρροής και στην οριστική διάσπασή της το 1948 με το σχηματισμό δύο ανεξάρτητων κρατών , της Βόρειας και της Νότιας Κορέας .
Μετά το Β΄ Παγκόσμιο πόλεμο και την κατάληψη στις 15 Αυγούστου 1948 της Κορεατικής χερσονήσου από σοβιετικά στρατεύματα βόρεια του 38ου παράλληλου και από αμερικανικά νότια αυτού , το νότιο τμήμα κήρυξε την ίδρυση της Δημοκρατίας της Νότιας Κορέας και επέλεξε ως πρόεδρο τον Ρι Σούνγκ-μαν .
Ανάλογη ήταν και η εξέλιξη στο βόρειο τμήμα της χερσονήσου , η οποία οδήγησε στη δημιουργία της Λαϊκής Δημοκρατίας της Κορέας ( Βόρεια Κορέα ) .
Οι σχέσεις των δύο χωρών οδηγήθηκαν σε αδιέξοδο , που κατέληξε στην ένοπλη σύγκρουση μεταξύ τους ( Πόλεμος της Κορέας : 25 Ιουνίου 1950 – 27 Ιουλίου 1953 ) .
Η λήξη του πολέμου βρήκε τη Νότια Κορέα εξασθενημένη και το λαό δυσαρεστημένο από την αυταρχική πολιτική του Ρι Σούνγκ-μαν , ο οποίος ένα μήνα μετά την επανεκλογή του , τον Μάρτιο του 1960 , αναγκάστηκε να εγκαταλείψει τη χώρα .
Η νέα κυβέρνηση με πρόεδρο τον Γιούν Μπό-σον και πρωθυπουργό τον Τσανγκ Μγιάν δεν κατόρθωσε να διατηρήσει την εθνική ενότητα και να ανορθώσει την οικονομία , δίνοντας την ευκαιρία σε μια στρατιωτική « χούντα » με επικεφαλής τον Τσανγκ Ντογιόν να καταλάβει την εξουσία στις 16 Μαΐου 1961 , διακηρύσσοντας την αποκατάσταση της τάξης .
Πενήντα μέρες αργότερα ο Ντογιόν αντικαταστάθηκε στην εξουσία από το στρατηγό Παρκ Τσουνγκ-Χε , ο οποίος , αφού παραιτήθηκε από το στρατό , έθεσε υποψηφιότητα στις προεδρικές εκλογές και τις κέρδισε , τον Οκτώβριο του 1963 .
Στις βουλευτικές εκλογές που έγιναν τον Νοέμβριο του ίδιου χρόνου το Δημοκρατικό Ρεπουμπλικανικό Κόμμα με επικεφαλής τον Παρκ Τσουνγκ-Χε κέρδισε τις 110 από τις 175 έδρες του Κοινοβουλίου .
Στις 21 Φεβρουαρίου 1965 η Νότια Κορέα υπέγραψε σύμφωνο φιλίας με την Ιαπωνία , ενώ την ίδια περίοδο , ως σύμμαχος των ΗΠΑ , έστειλε δύναμη 2.000 ανδρών στο Νότιο Βιετνάμ .
Στο μεταξύ τα κοινωνικά και οικονομικά προβλήματα οξύνονταν συνεχώς και οι λαϊκές αντιδράσεις και φοιτητικές ταραχές αποτελούσαν μόνιμο φαινόμενο στη ζωή της χώρας .
Μέσα σε ένα κλίμα βίας και νοθείας ο Παρκ Τσουνγκ-Χε κατόρθωσε τον Μάιο του 1967 να επανεκλεγεί πρόεδρος της Δημοκρατίας και το κόμμα του να συγκεντρώσει τα τρία τέταρτα των εδρών .
Προηγουμένως , τον Φεβρουάριο του 1967 , είχε ιδρυθεί το Δημοκρατικό Κόμμα με ηγέτη τον Γιούν Μπό-σον που ασκούσε αντιπολίτευση .
Ο Παρκ Τσουνγκ-Χε πέτυχε με δημοψήφισμα να του επιτραπεί να διεκδικήσει το αξίωμα του προέδρου της Δημοκρατίας για τρίτη φορά , πράγμα που κατόρθωσε στις 27 Απριλίου 1970 .
Το κόμμα του κέρδισε επίσης τις βουλευτικές εκλογές που έγιναν τον επόμενο μήνα .
Στον τομέα της εξωτερικής πολιτικής , στις 4 Ιουλίου 1972 , υπογράφτηκε συμφωνία ανάμεσα στη Βόρεια και τη Νότια Κορέα για τον τερματισμό της εμπόλεμης κατάστασης και την απαρχή μιας περιόδου ύφεσης στις σχέσεις των δύο χωρών .
Τον Οκτώβριο του ίδιου χρόνου ο Παρκ κήρυξε στρατιωτικό νόμο , ανέστειλε το Σύνταγμα και απαγόρευσε τη λειτουργία των κομμάτων .
Στις 21 Νοεμβρίου 1972 ψηφίστηκε νέο Σύνταγμα που έδινε ακόμη μεγαλύτερες αρμοδιότητες στον πρόεδρο της Δημοκρατίας .
Τον επόμενο χρόνο ο Κιμ Τσουνγκ-Πιλ εκλέχτηκε πρωθυπουργός .
Τα επόμενα χρόνια η κυβέρνηση εγκαινίασε μια πολιτική καταπίεσης και διωγμών στο όνομα της οικονομικής ανάπτυξης ( η οποία ομολογουμένως υπήρξε σημαντική ) , με αποτέλεσμα οι αντιδράσεις εναντίον της να αυξάνονται ολοένα και περισσότερο και οι διαδηλώσεις στους δρόμους της Σεούλ να αποτελούν καθημερινό φαινόμενο .
Στις 26 Οκτωβρίου 1979 δολοφονήθηκε ο Παρκ Τσουνγκ-Χε από το διευθυντή της Κεντρικής Υπηρεσίας Πληροφοριών , Κιμ Ζαέ-Κγιού .
Πρόεδρος της Δημοκρατίας τον Δεκέμβριο του 1979 εκλέχτηκε ο Τσόι Κγιού-Χα . Ύστερα από μια περίοδο αναταραχής , τον Μάιο του 1980 , εκδηλώθηκε στρατιωτικό πραξικόπημα υπό το στρατηγό Τσον Τουχουάν , ο οποίος επέβαλε στρατιωτικό νόμο και συνέχισε τη δικτατορική διακυβέρνηση της χώρας .
Με δημοψήφισμα έγινε δεκτό νέο Σύνταγμα , ενώ οι προεδρικές εκλογές της 25 Φεβρουαρίου 1981 ανέδειξαν πρόεδρο τον Τουχουάν και οι βουλευτικές της 25 Μαρτίου πρωθυπουργό τον Ναμ Ντουκ Βου του Δημοκρατικού Κόμματος Δικαιοσύνης .
Στα επόμενα χρόνια η κυβέρνηση , κάτω από την πίεση των λαϊκών αντιδράσεων , αναγκάστηκε να προχωρήσει σε διαδοχικές αντικαταστάσεις πρωθυπουργών : Γιου Τσανκ Σουν ( Ιανουάριος 1982 ) , Κιμ Σανγκ Χγιούπ ( 1983 ) , Τσιν Γι Τσουνγκ ( 1984 ) , Λο Σιν-Γιόνγκ ( 1986 ) , Λι Χαν Κέι ( Μάιος 1987 ) , Κιμ Τσουνγκ Γολ ( Ιούλιος 1987 ) .
Στον τομέα της εξωτερικής πολιτικής η Νότια Κορέα εξασφάλισε τη χορήγηση οικονομικής βοήθειας από την Ιαπωνία και σημείωσε τον υψηλότερο δείκτη οικονομικής ανάπτυξης στον κόσμο το 1984 . Ύστερα από μια σύντομη επιδείνωση των σχέσεών της με την πρώην ΕΣΣΔ το 1983 , με αφορμή την κατάρριψη ενός νοτιοκορεατικού τζάμπο πάνω από τις σοβιετικές βάσεις στη Σαχαλίνη , οι σχέσεις με τη Μόσχα και το Πεκίνο βελτιώθηκαν σημαντικά στη διάρκεια του 1984 .
Στα μέσα της δεκαετίας του 1980 σημειώθηκε πρόοδος στις σχέσεις μεταξύ Βόρειας και Νότιας Κορέας .
Το 1986 άνοιξαν τα σύνορα ανάμεσα στις δύο χώρες για πρώτη φορά ύστερα από το τέλος του Πολέμου της Κορέας .
Το 1987 , κάτω από την πίεση διαδηλώσεων των φοιτητών , των εργατών , των μικρομεσαίων και των βιομηχάνων κατά της κυβέρνησης , εγκρίθηκε με δημοψήφισμα νέο Σύνταγμα , το οποίο προέβλεπε την απευθείας εκλογή του προέδρου της Δημοκρατίας , την απόλυση των κρατουμένων και την ελευθερία του Τύπου .
Προκηρύχτηκαν προεδρικές εκλογές και νικητής αναδείχτηκε ο ηγέτης του Δημοκρατικού Κόμματος Δικαιοσύνης Ρο Τάε Βου .
Στις βουλευτικές εκλογές της 26 Απριλίου 1988 το Δημοκρατικό Κόμμα Δικαιοσύνης του προέδρου Ρο δεν κατόρθωσε να συγκεντρώσει – για πρώτη φορά ύστερα από 40 χρόνια συνεχούς διακυβέρνησης – την απόλυτη πλειοψηφία στη Βουλή ( συγκέντρωσε 125 από τις 299 έδρες ) .
Τον Σεπτέμβριο του 1988 η Σεούλ φιλοξένησε τους 24ους θερινούς Ολυμπιακούς Αγώνες , οι οποίοι διεξήχθησαν μέσα σε ένα κλίμα εσωτερικών ταραχών με αίτημα την απομάκρυνση του προέδρου Ρο και διαμαρτυριών για τη μη συμμετοχή της Βόρειας Κορέας .
Οι αναταραχές συνεχίστηκαν τα επόμενα χρόνια με τη μορφή διαδηλώσεων και απεργιακών κινητοποιήσεων και αίτημα την αποχώρηση των αμερικανικών δυνάμεων από τη χώρα .
Τον Ιανουάριο του 1990 συγκροτήθηκε το Δημοκρατικό Φιλελεύθερο Κόμμα , με πρόεδρο τον Ρο , ύστερα από τη συγχώνευση του Δημοκρατικού Κόμματος Δικαιοσύνης με δύο μικρότερα κόμματα .
Τον Ιούνιο του ίδιου χρόνου οι διπλωματικές σχέσεις Νότιας Κορέας- πρώην ΕΣΣΔ αποκαταστάθηκαν , ύστερα από τη συνάντηση του Ρο με τον Μιχαήλ Γκορμπατσόφ στις ΗΠΑ .
Τον Αύγουστο του 1991 το Συμβούλιο Ασφαλείας του ΟΗΕ έκανε δεκτές τις αιτήσεις συμμετοχής στον οργανισμό της Νότιας και Βόρειας Κορέας ως χωριστών κρατών .
Οι διπλωματικές σχέσεις της Νότιας Κορέας με την Κίνα αποκαταστάθηκαν το 1992 , ύστερα από την υπογραφή σχετικής συμφωνίας ανάμεσα στις δύο χώρες .
Τον Μάρτιο του 1992 διεξήχθησαν βουλευτικές εκλογές , στις οποίες το Δημοκρατικό Φιλελεύθερο Κόμμα πήρε οριακή πλειοψηφία και αναγκάστηκε να συνεργαστεί με ανεξάρτητους βουλευτές προκειμένου να διατηρήσει τον έλεγχο του Κοινοβουλίου .
Νικητής των προεδρικών εκλογών του Δεκεμβρίου του 1992 αναδείχτηκε ο Κιμ Γιούνγκ Σαμ , ο οποίος εγκαινίασε ένα πρόγραμμα εκκαθάρισης του δημόσιου βίου από τη διαφθορά , το οποίο τα επόμενα χρόνια οδήγησε σε ποινικές διώξεις και παραιτήσεις εκατοντάδων κρατικών αξιωματούχων .
Το 1994 , ύστερα από την επίτευξη συμφωνίας μεταξύ ΗΠΑ και Βόρειας Κορέας για την ακύρωση του αμυντικού της προγράμματος , η Βόρεια Κορέα υπέγραψε συμφωνία με τις ΗΠΑ για την έναρξη συνομιλιών με την κυβέρνηση της Νότιας Κορέας .
Το 1995 η Βόρεια και η Νότια Κορέα υπέγραψαν συμφωνία , με βάση την οποία η Νότια Κορέα και ένα κονσόρτσιουμ χωρών επρόκειτο να χρηματοδοτήσουν κατά 70 % την κατασκευή δύο σύγχρονων πυρηνικών αντιδραστήρων στο έδαφος της Βόρειας Κορέας .
Σε αντάλλαγμα , η Βόρεια Κορέα συμφώνησε να σταματήσει το υποτιθέμενο πυρηνικό της πρόγραμμα και να εξοφλήσει τη Νότια Κορέα σε μια περίοδο 20 ετών .
Στις 26 Αυγούστου 1996 το δικαστήριο της Σεούλ καταδίκασε σε θάνατο τον πρόεδρο Τσον Τουχουάν , κατηγορώντας τον για προδοσία και διαφθορά , καθώς επίσης και για το ρόλο του στο πραξικόπημα του 1979 και τη σφαγή 200 πολιτών στην πόλη Κουάνγκτζου , το 1980 .
Ο Ρο Τάε Βου καταδικάστηκε σε 22χρονη φυλάκιση .
Μετά τις εκλογές του Φεβρουαρίου του 2003 την προεδρία της χώρας ανέλαβε ο Ρο Μου Χιουν και το 2007 την πρωθυπουργία ανέλαβε ο Χαν Ντουκ-Σου .
Πρόεδρος από τις 25 Φεβρουαρίου του 2008 ως το 2013 έγινε ο Λι Μιουνγκ-μπακ .
Την 1η Οκτωβρίου 2010 νέος πρωθυπουργός ανέλαβε ο Κιμ Χουάνγκ-σικ .
Το Δεκέμβριο του 2012 εξελέγη η πρώτη γυναίκα πρόεδρος της χώρας , η Παρκ Γκέουν-χε , κόρη του δικτάτορα Παρκ Τσουνγκ-Χε Η Παρκ ορκίστηκε στις 25 Φεβρουαρίου 2013 και καθαιρέθηκε από την Εθνοσυνέλευση τρία χρόνια μετά .
Στις προεδρικές εκλογές του 2017 , νέος πρόεδρος εξελέγη ο Μουν Τζε-ιν .
Η οικονομία της Νότιας Κορέας σημείωσε ραγδαία πρόοδο από τα μέσα της δεκαετίας του 1950 και έπειτα .
Σήμερα είναι μία από τις πιο αναπτυγμένες της Ασίας .
Στο μεγαλύτερο μέρος της στηρίζεται στους τομείς της μεταποιητικής και μεταλλευτικής βιομηχανίας , ενώ οι εξαγωγικοί της κλάδοι , οι οποίοι δέχτηκαν ισχυρή κυβερνητική υποστήριξη , σήμερα έχουν κατακλύσει με τις ανταγωνιστικές τιμές των προϊόντων τους τη διεθνή αγορά , κυρίως με ηλεκτρικές-ηλεκτρονικές συσκευές , αυτοκίνητα , χημικά προϊόντα , πλοία , υφάσματα και είδη ρουχισμού .
Το 2002 το Ακαθάριστο Εγχώριο Προϊόν έφτασε τα 931 δισ . δολάρια και το κατά κεφαλή ΑΕΠ από 6.330 δολάρια που ήταν το 1992 , έφτασε τα 19.400 δολάρια το 2002 .
Το 2001 το δημόσιο εξωτερικό χρέος ήταν 128,2 δισ . δολάρια , ενώ το 2002 ο πληθωρισμός κυμάνθηκε στο 2,8 % και το ποσοστό ανεργίας στο 3,1 % .
Ο εθνικός προϋπολογισμός του 2000 ήταν πλεονασματικός με έσοδα ύψους 118,1 δισ . δολάρια και έξοδα ύψους 95,7 δισ . δολάρια .
Επίσημη νομισματική μονάδα της χώρας είναι το βον ( W ) , το οποίο διαιρείται σε 100 χον .
Τον Ιούλιο του 2016 η ισοτιμία δολαρίου και βον ήταν η εξής : 1 δολάριο ΗΠΑ = 1.163,57 βον .
Λόγω φημών σχετικά με τον θάνατο του βορειοκορεάτη δικτάτορα , Κιμ Γιονγκ-ουν , ήταν ο λόγος για την αύξηση της αξίας του βον με το δολάριο .
Το 2002 το ποσοστό συμμετοχής του ευρύτερου πρωτογενούς τομέα στο σχηματισμό του ΑΕΠ ήταν περίπου 4 % , ενώ οι εργαζόμενοι σ ` αυτόν αποτελούσαν περίπου το 10 % του ενεργού πληθυσμού .
Τα τελευταία όμως χρόνια τα ποσοστά συμμετοχής της γεωργίας στο ΑΕΠ και του πληθυσμού που ασχολείται σ ` αυτήν βαθμιαία μειώνονται .
Το μεγαλύτερο μέρος της έκτασης της χώρας ( 65 % ) καλύπτεται από δάση , το 1 % χρησιμοποιείται για βοσκή , το 13 % για άλλες χρήσεις και το υπόλοιπο 21 % καλλιεργείται .
Παρόλο που το ποσοστό του αγροτικού πληθυσμού , λόγω της ταχύτατης αστικοποίησης της χώρας , βαθμιαία ελαττώνεται και οι καλλιεργήσιμες εκτάσεις είναι λίγες , η γεωργία διεξάγεται με σύγχρονα μέσα και η χώρα είναι αυτάρκης σε τρόφιμα , εκτός από σιτάρι .