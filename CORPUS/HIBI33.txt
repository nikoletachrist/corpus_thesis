Ο νεαρός Κιμ το 1928 εισήχθη για σπουδές στο υψηλού κύρους Κολέγιο της Αγίας Τριάδας ( Trinity College ) , στο Καίμπριτζ , και εκεί επηρεάστηκε πολύ τόσο απ ' την στάση των καθηγητών του , την οποία έβρισκε κοινωνικά απεχθή , όσο και από την οικονομική κρίση που ακολούθησε .
Νοιώθοντας ότι το οικονομικό σύστημα της κοινωνίας του είχε αποτύχει και συγκλονισμένος απ τα φαινόμενα τρομερής φτώχειας που χτυπούσαν τότε τα λαϊκά στρώματα , από αντίδραση άρχισε να εκδηλώνει φιλοκομμουνιστικά αισθήματα και παρατηρώντας την ανοχή που η τάξη του έδειχνε στα πρόσωπα των Μουσολίνι και Χίτλερ αποφάσισε ότι ο μόνος τρόπος αντίδρασης είναι να ενταχθεί υπέρ της Σοβιετικής Ένωσης .
Στον άμεσο κύκλο των συμμαθητών του βρέθηκε κοντά στον Γκάι Μπάρτζες ( Guy Burgess ) , ο οποίος έτρεφε επίσης απέχθεια προς την Αγγλική κοινωνία και για τον πρόσθετο λόγο ότι ήταν ομοφυλόφιλος , κάτι που δεν ήθελε να το κρύβει αλλά που η κοινωνία εκείνη δεν ανεχόταν να το αποκαλύπτει κανείς ελεύθερα .
Είχε , επίσης , επηρεαστεί και από την σκληρή ανέχεια και εξαθλίωση απ την οποία υπέφερε ένας ερωμένος του υπηρέτης και σερβιτόρος στο Κολέγιο , τον οποίο συντηρούσε οικονομικά για να επιζήσει .
Ο Μπάρτζες ήταν ήδη μυημένος στην Σοβιετική κατασκοπία από έναν άλλον αρχαιότερο φοιτητή στο Κολλέγιο τον Άντονυ Μπλαντ ( Antony Blund ) , με παρόμοια αισθήματα για την κοινωνία και με τις ίδιες σεξουαλικές προτιμήσεις .
Ο Μπλαντ έπεισε τον Μπάρτζες να μυήσει τον Φίλμπυ και αυτοί οι δύο στην συνέχεια μύησαν τον επίσης συμμαθητή τους Ντόναλντ Μακλήν ( Donald Maclean ) ο οποίος ήταν πιο ασταθής ως χαρακτήρας αλλά μισούσε επίσης το κοινωνικό του περιβάλλον , αν και για άλλους λόγους . Έκτοτε οι τέσσερις αυτοί δημιούργησαν μια αχώριστη παρέα με πολύ ισχυρούς δεσμούς η οποία ήταν πρόθυμη να συνεχίσει το κατασκοπευτικό της έργο , το οποίο στα μάτια τους φάνταζε πάντα ως μια εθελοντική ιδεαλιστική πράξη .
Το δίκτυο των Σοβιετικών πρακτόρων στην Βρετανία χειρίζονταν οι Άρνολντ Ντόιτς ( Arnold Deutsch ) , Θήοντορ Μάνλυ ( Theodore Manly ) και ο Αλεξάντερ Ορλώφ ( Alexander Orlov ) , οι οποίοι συστηματικά στρατολογούσαν άτομα από την αγγλική υψηλή κοινωνία και τα πανεπιστήμια με σκοπό να τα χρησιμοποιήσουν στο απώτερο μέλλον και όποτε το απαιτούσαν οι περιστάσεις .
Την περίοδο εκείνη δεν είναι γνωστό αν τους είχε ανατεθεί κάποια αποστολή , αλλά το 1933 ο Φίλμπυ βρίσκεται στην Αυστρία σε επαφή με άτομα της Κομιντέρν για να βοηθήσει στην φυγάδευση αντι-ναζίστών που βρίσκονταν υπό δίωξη και όπου έγινε θεατής δολοφονιών πολιτικών φυγάδων από την τοπική αστυνομία .
Το 1936 , που αρχίζει ο Ισπανικός Εμφύλιος , οι τρεις νεαροί κατάσκοποι διατάσσονται να μεταβάλουν εντελώς την συμπεριφορά τους και να δείχνουν απόλυτα φιλοφασιστικοί και απεχθείς προς τον κομμουνισμό , για να μπορούν να διεισδύσουν αργότερα σε υψηλότερες θέσεις , από όπου θα ήταν πιο χρήσιμοι .
Ο Μπάρτζες , ωστόσο , παθαίνει ψυχολογικό σοκ όταν μαθαίνει τον θάνατο του εραστή του , ο οποίος πολεμούσε στις Διεθνείς Ταξιαρχίες , και επιδίδεται σε συστηματική μέθη που τον οδηγεί συχνά σε παρεκτροπές , ο Μπλαντ έχει φοβίες ότι η δράση του μπορεί ανά πάσα στιγμή να αποκαλυφθεί ενώ ο Μακλήν νοιώθει πάντα μια μόνιμη ψυχολογική αστάθεια . Έτσι , ο Φίλμπυ παίζει έκτοτε τον ρόλο του ηθικού αρχηγού και συνεκτικού ατόμου της ομάδας εκείνης καταλήγοντας τελικά ο καθοδηγητής τους .
Το 1937 ο Φίλμπυ εργάζεται ως δημοσιογράφος και αρθρογραφεί υπέρ των Χίτλερ και Φράνκο και είναι μέλος ενός Αγγλο-Γερμανικού Συνδέσμου Φιλίας , πράγμα που του δίνει την ευκαιρία να γίνει δεκτός στο φρανκικό αρχηγείο στο Μπούργκος και να έχει πρόσβαση σε αρκετές πληροφορίες .
Αργότερα , ωστόσο , στα απομνημονεύματά του , θα γράψει ότι είχε εντολή να δολοφονήσει τον Φράνκο , κάτι που δεν έκανε από φόβο ότι αυτό θα εξέθετε και τους άλλους φίλους του .
Σε μια δεδομένη περίπτωση είναι σίγουρο ότι ειδοποίησε την Μόσχα για τις δυνάμεις του Φράνκο , πράγμα που οδήγησε την Μαδρίτη να αποφασίσει την μάχη της Τερουέλ στην οποία ζήτησε και παρευρέθη ο ίδιος ο Φίλμπυ με σκοπό να αναφέρει στην Μόσχα το κατά πόσο οι Ισπανοί υπάκουαν ακριβώς στην στρατηγική που σχεδίαζαν στην πράξη Σοβιετικοί αξιωματικοί στην Μαδρίτη .
Εκεί τραυματίστηκε τυχαία από οβίδα Βρετανών των Διεθνών Ταξιαρχιών , αποτέλεσμα της οποίας ήταν η παρασημοφόρηση από τον ίδιο τον Φράνκο .
Παράλληλα , ωστόσο , ο Φίλμπυ χρησιμοποιείται από την Μόσχα και ως παρατηρητής ενός άλλου κατασκόπου , του Όττο Κατζ , που στο άλλο στρατόπεδο έχει εντολή για την εκκαθάριση των αναρχικών και έντονα αντισταλινικών ηγετών στην Μαδρίτη και στην Βαρκελώνη , καθώς στοιχεία από αυτά τα γεγονότα γίνονται γνωστά στους κατασκόπους του Φράνκο .
Επιστρέφοντας στην Αγγλία διαθέτει τα εξωτερικά εχέγγυα ενός ατόμου που θα ήταν χρήσιμο στις μυστικές υπηρεσίες της πατρίδας του .
Προηγουμένως ο Μπάρτζες έχει προσληφθεί ως πράκτορας της MI6 ( Υπηρεσία Πληροφοριών για Αμυντικούς σκοπούς ) .
Το `` διαβατήριό '' του για εκείνη τη θέση εξασφαλίζεται από την προηγούμενη στάση του , καθώς και την ανάμιξή του με φιλοφασιστικούς και φιλοχιτλερικούς κύκλους , που συνδέονται με την Αγγλική βιομηχανία .
Τελικά ο ίδιος ο Μπάρτζες είναι που διεξάγει την συνέντευξη , η οποία καταλήγει φυσικά στην πρόσληψη του Φίλμπυ .
Στην συνέχεια είναι ο Φίλμπυ που προσλαμβάνει τον Μακλήν στην ίδια υπηρεσία που , όπως αποδείχτηκε εκ των υστέρων , διέθετε ήδη και άλλα άτομα που εργάζονταν για τους σοβιετικούς .
Προσλαμβάνεται αργότερα επίσης και ο Μπλαντ με υποδείξεις που του κάνουν οι ήδη προσληφθέντες συνάδελφοί του για το πως να αντιδράσει κατά την διάρκεια της συνέντευξης που δίνει με κάποιο άλλο στέλεχος της ΜΙ6 .
Ο Μπάρτζες θα δηλώσει , εντούτοις , αργότερα , ότι το στοιχείο-κλειδί που τους άνοιξε τον δρόμο στις μυστικές υπηρεσίες ήταν ουσιαστικά η αριστοκρατική τους καταγωγή σε μια κοινωνία που οι ταξικές διαφορές είχαν βαθιά παράδοση , κάτι που τους έθετε αυτόματα πάνω από κάθε υποψία .
Κατά την διάρκεια του Β΄ Παγκοσμίου Πόλέμου ο Φίλμπυ αρχικά ασχολείται με τον εντοπισμό των στοιχείων της ΜΙ6 που αφορούν στην Ρωσία .
Σε δεδομένη στιγμή , το 1941 , η ΜΙ6 φαίνεται να έχει πλήρη ενημέρωση για μελλοντική επίθεση της Γερμανίας , παρά το σύμφωνο ειρήνης που υπάρχει μεταξύ τους .
Ο Φίλμπυ ανακαλύπτει ότι η πηγή προέλευσης των πληροφοριών προέρχεται μέσα από την Γερμανία και επιβεβαιώνει την , μυστική μεν , αλλά από καιρού υπάρχουσα , διασύνδεση της ΜΙ6 με τον αρχηγό της γερμανικής αντικατασκοπίας Βίλχελμ Κανάρις , διοικητή της Άμπβερ .
Ο Φίλμπυ ενημερώνει τη Μόσχα αλλά ο Στάλιν είχε μεγάλο φόβο ότι επρόκειτο για τέχνασμα της ΜΙ6 : Στις προειδοποιήσεις αυτές οι Ρώσοι απάντησαν με ανακοινωθέν του Πρακτορείου Τας ότι `` η Βρετανία επιδιώκει να εμπλέξει τον Χίτλερ σε ένα νέο μέτωπο και να επεκτείνει τον πόλεμο προς δικό της συμφέρον '' .
Οι Ρώσοι προτιμούν να αγνοήσουν την προειδοποίηση , αλλά η επαλήθευσή της καταγράφεται στο ενεργητικό του Φίλμπυ .
Στην συνέχεια του αναθέτουν την αντικατασκοπία στην περιοχή της Ιβηρικής χερσονήσου και Πορτογαλίας , μιας περιοχής στην οποία εντοπίζονται και αρκετές επαφές μεταξύ ΜΙ6 και Άμπβερ μέσω των επαφών Ισπανίας και Γιβραλτάρ .
Ο Φίλμπυ , που το ξέρει , χρησιμοποιεί όσα στοιχεία του είναι ήδη γνωστά και με αυτά δεν δυσκολεύεται να καταφέρει σοβαρά πλήγματα στις κινήσεις υποβρυχίων και κατασκόπων του Γ΄ Ράϊχ .
Ο αρχηγός του Σερ Στιούαρτ Μένζις ( Stewart Menzies ) μένει πολύ ικανοποιημένος , σε βαθμό που ο Φίλμπυ γίνεται ο ευνοούμενος του .
Εκείνη την εποχή συνάδελφος με τον Φίλμπυ ήταν ο Ίαν Φλέμινγκ , μετέπειτα συγγραφέας των περιπετειών του Τζέιμς Μποντ .
Λέγεται ότι το στυλ του ήρωα των βιβλίων του , όπως επίσης και την συστηματική του επιτυχία με τις γυναίκες , τα έχει πάρει από τον Φίλμπυ , ο δε αρχηγός του , ο ‘ Μ ’ , δεν είναι άλλος απ τον ίδιο τον Μένζις , αν και στην πραγματικότητα στην ΜΙ6 αναφερόταν ως ο `` C '' : Απλά ο Φλέμινγκ χρησιμοποίησε το πρώτο γράμμα του ονόματος του Μένζις στη θέση του πραγματικού .
Κατά το τέλος του πολέμου ο Φίλμπυ πείθει τον Μένζις να αναλάβει τον τομέα αντικατασκοπίας της Σοβιετικής Ένωσης , μια θέση που του είχε υποδείξει η Μόσχα .
Το 1945 ένας Σοβιετικός κατάσκοπος ονόματι Κονσταντίν Βολκώφ που έχει πέσει σε δυσμένεια σχεδιάζει την αποσκίρτησή του προς την Δύση προσφέροντας λίστα με ονόματα σοβιετικών κατασκόπων που δρουν στην Βρετανία .
Στην λίστα εκείνη γίνονται αναφορές σε ένα άτομο με 'σκωτζέζικο όνομα ' από αριστοκρατική γενιά που δρα για την Μόσχα υπό το ψευδώνυμο 'Όμηρος ' .
Ο Φίλμπυ αναγνωρίζει την έμμεση περιγραφή του Μακλήν , οπότε αναλαμβάνει προσωπικά εκείνη την υπόθεση , η οποία καταλήγει φυσικά στην εκτέλεση του Βολκώφ από την Μόσχα , διασώζοντας έτσι τον Φίλμπυ και ολόκληρη την ομάδα του .
Λίγο μετά ο Άντονυ Μπλαντ που νοιώθει ότι το πρόσωπό του κινδυνεύει να αποκαλυφθεί αποσύρεται έντεχνα από την ομάδα τους : καταφέρνει να προσληφθεί ως ειδικός έργων τέχνης στο Ανάκτορο του Μπάκινχαμ αν και εκτελεί μια τελευταία κατασκοπευτική υπηρεσία υπέρ της βασιλικής οικογενείας , εξαφανίζοντας στοιχεία που είχαν βρεθεί στην , υπό κατοχή τώρα , Γερμανία και συσχέτιζαν τον άλλοτε διάδοχο του θρόνου κι αργότερα παραιτηθέντα Βασιλιά Εδουάρδο με αγγλικούς βιομηχανικούς κύκλους , οι οποίοι χρηματοδοτούσαν τον Χίτλερ . Έκτοτε ο Μπλαντ αποσύρεται από τον κατασκοπευτικό του ρόλο αν και δεν παύει να επικοινωνεί με την ομάδα του Φίλμπυ .
Η δράση του θα αποκαλυφθεί επίσημα πολύ αργότερα , επί κυβέρνησης Θάτσερ η οποία και αποκάλυψε δημόσια τον ρόλο του και του αφαίρεσε τους τιμητικούς τίτλους που του είχαν απονείμει στο παρελθόν .
Ακολουθεί τοποθέτηση τού Φίλμπυ στην πρεσβεία της Κωνσταντινούπολης για να έχει , υποτίθεται , καλύτερη πρόσβαση στην σοβιετική περιοχή , συντονίζοντας δυτικούς κατασκόπους που δρουν εκεί .
Το 1947 ο Μακλήν , που είναι παντρεμένος με Αμερικανίδα , βρίσκει την ευκαιρία να τοποθετηθεί στην Ουάσινγκτον , μαζί μάλιστα με τον Μπάρτζες , και εκεί τον φέρνουν σε επαφή με το κύκλωμα της Μόσχας που δρα για την κλοπή των μυστικών της Ατομικής Βόμβας ερχόμενος μάλιστα ο ίδιος σε μυστική επαφή με τον επιστήμονα Κλάους Φουχς του Σχεδίου Μανχάτταν .
Οι ΗΠΑ μετά την αποκάλυψη του ατομικού μυστικού νοιώθουν την ανάγκη να αποκτήσουν μια μεγάλη κεντρική αντικατασκοπευτική υπηρεσία , που ως τότε δεν διαθέτουν , και ζητούν την βοήθεια της Βρετανίας η οποία υποδεικνύει τον Φίλμπυ ως τον πιο αρμόδιο σύμβουλο .
Η αλήθεια είναι ότι ο ίδιος ο Φίλμπυ θέλει να βρίσκεται εκεί για να επιβλέπει την ομάδα του .
Οι έρευνες , όμως , των ΗΠΑ για την διαρροή μυστικών - μεταξύ άλλων και την δημιουργία του ΝΑΤΟ την οποία γνώριζε η Μόσχα προτού αυτή ανακοινωθεί - οδηγούν στην Βρετανική Πρεσβεία και η προσπάθεια του Φίλμπυ να παραπλανήσει τις έρευνες είναι αρχικά πολύ επιτυχημένη έως ότου το σοβιετικό κωδικό όνομα του Μακλήν , ‘ Χόμερ ’ , γίνεται γνωστό από έναν άλλο σοβιετικό πράκτορα που θέλει να αποσκιρτήσει στην Ουάσινγκτον .
Ο Φίλμπυ προδίδει το μέρους που κρύβεται αυτός ο κατάσκοπος και οι σοβιετικοί κατάσκοποι τον εκτελούν .
Με την πράξη αυτή ο Φίλμπυ διακινδύνευε να οδηγήσει τις έρευνες στο άτομό του , γιατί ήταν από τους λίγους που γνώριζαν τις λεπτομέρειες τις υπόθεσης εκείνης .
Δεν είχε , όμως , άλλη επιλογή , γιατί ο κατάσκοπος αυτός είχε ήδη αποκαλύψει και την φυσική περιγραφή του ‘ Χόμερ ’ , πράγμα που περιέσφιξε τον κλοιό γύρω απ ' τον Μακλήν .
Η Μόσχα δίνει εντολή στον Φίλμπυ να αποκαλύψει τον Μακλήν τάχα ως αποτέλεσμα δικών του ερευνών για να διασώσει τον ίδιο , αλλά ο Φίλμπυ θέτει ως όρο να μπορέσει προηγούμενα να φυγαδεύσει τους φίλους του Μακλήν και Μπάρτζες .
Το 1951 , οι δύο αυτοί επιστρέφουν στην Αγγλία και ενόσω ο Φίλμπυ προβαίνει σε αποκαλύψεις στις ΗΠΑ , βρίσκουν τον χρόνο να δραπετεύσουν μέσω Γαλλίας με ένα πολωνικό φορτηγό πλοίο που τους περιμένει .
Ακολουθεί ένα χάος ερευνών και αλληλοκατηγοριών μεταξύ Άγγλων και Αμερικανών , οι οποίοι επιμένουν ότι πρέπει να υπήρξε και ένα τρίτο πρόσωπο στην όλη υπόθεση , απ ' όπου και ο χαρακτηρισμός ‘ Ο 3ος Άνθρωπος ’ .
Οι Αμερικάνοι επιμένουν ότι ο Φίλμπυ , επί χρόνια φίλος και στενός συνάδελφος των Μπάρτζες - Μακλήν , δεν μπορεί να αγνοούσε την δράση τους .
Οι Άγγλοι αποσύρουν τον Φίλμπυ στην Αγγλία και τον εξαναγκάζουν σε παραίτηση από την θέση του , αλλά αποτυγχάνουν να του αποσπάσουν στοιχεία κατά τις έρευνες που ακολουθούν .
Η κυβέρνηση της Αγγλίας προτιμά να κλείσει το θέμα αφήνοντας τον Φίλμπυ να ασχολείται έκτοτε με την δημοσιογραφία , γράφοντας ως ανταποκριτής στην Βηρυτό για τα περιοδικά Observer και Economist .
Αλλά στα τέλη 1962 ένας άλλος στενός συνεργάτης του Φίλμπυ αποσκιρτά στην Σοβιετική Ένωση και ο κλοιός ξανασφίγγει γύρω από τον Φίλμπυ , παρόλο που αυτή την φορά δεν είχε άμεση εμπλοκή ο ίδιος .
Στις 23 Ιανουαρίου 1963 ο Φίλμπυ αποφασίζει κι αυτός να δραπετεύσει ξαφνικά στην Μόσχα και επιβιβάζεται σε σοβιετικό φορτηγό που βρίσκεται στην Βηρυτό . Όταν ο Φίλμπυ έφτασε στην Μόσχα , του απονεμήθηκε η Σοβιετική υπηκοότητα καθώς και τιμητική σύνταξη .
Αργότερα , οι Σοβιετικοί του ανέθεσαν την εκπαίδευση νέων κατασκόπων σε ενημερωτικά σεμινάρια και , τελικά , αφού πέθανε , σε ηλικία 76 ετών ( 1988 ) τον τίμησαν με τον βαθμό του Συνταγματάρχη και τον τίτλο του Ήρωα των Σοβιέτ . Άλλοι αργότερα προσπάθησαν να μειώσουν την φήμη του Φίλμπυ , υποστηρίζοντας ότι τελικά δεν κατόρθωσε να κάνει όση ζημιά του αποδίδουν και πως τις περισσότερες φορές έπεφτε σε παγίδες που του έστηναν άλλοι πράκτορες της ΜΙ6 , αλλά αυτό δεν φαίνεται να ευσταθεί , αν κανείς αναλογιστεί το μεγάλο διάστημα το οποίο χρειάστηκε να αποκαλυφθεί όσο και την εξαιρετική υψηλή θέση που διέθετε . Άλλοι υπέδειξαν ότι προς το τέλος της καριέρας του ο Φίλμπυ είχε συμβιβαστεί αρκετά με το περιβάλλον του και μάλλον απολάμβανε τις υψηλές αμοιβές που του πρόσφερε η κατασκοπεία , ενώ σκόπιμα απέφευγε την δράση ξέροντας ότι τον παρακολουθούν .