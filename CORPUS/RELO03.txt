Είναι σημαντικό ίσως να σημειώσουμε εδώ ότι , όπως τα υπερφυσικά χαρίσματα έπρεπε να παραχωρηθούν από τους θεούς , έτσι επίσης χρειαζόταν και μια τυπική εισαγωγή στη μαθητεία , προκειμένου να προσφερθούν τα οφέλη της σοφίας του .
Τους μαθητές του Χείρωνα τους έφερναν είτε οι θεοί ή προηγούμενοι μαθητές του , που γνώριζαν τη διδασκαλία του και είχαν φθάσει ως εκεί με θεϊκή παρέμβαση .
Η πρωιμότερη αναφορά στον Χείρωνα ίσως είναι αυτή που απαντάται στις τελευταίες γραμμές της ησιόδειας Κοσμογονίας .
Το όνομα του κένταυρου συνδέεται με ένα παιδί που γεννήθηκε από τον ήρωα Ιάσονα και τη μάγισσα Μήδεια : [ ...
Κι αυτή στην εξουσία μπαίνοντας του Ιάσονα του βασιλιά , εγέννησε το Μήδειο , το γιο της , που τον ανάθρεψε στα βουνά ο Χείρων , ο γιος της Φιλύρας -και του μεγάλου Δία το σχέδιο γινόταν ... ] .
Η ακριβής φύση αυτών των γραμμών είναι αρκετά ενδιαφέρουσα , αν λάβουμε υπ ’ όψιν μας την επερχόμενη μοίρα του συγκεκριμένου απογόνου -ένα παιδί προδιαγεγραμμένο να θανατωθεί στη νιότη του , παρά να εκτελέσει τα δικά του κατορθώματα .
Εδώ θα τολμούσαμε να πούμε πως ο Ησίοδος με τη ρήση « και του μεγάλου Δία το σχέδιο γινόταν » δεν αναφέρεται στον Μήδειο αλλά στον Χείρωνα .
Ο σκοπός του Δία είναι ο ρόλος που εκπληρώνει ο Χείρων στη σφαίρα του ελληνικού μύθου : να διδάξει τη μαγεία του στις μελλοντικές γενεές .
Λαμβάνοντας υπ ’ όψιν την αγάπη και την προσκόλληση που έδειχναν οι πρόγονοί μας στη γραμμή καταγωγής τους ( μητρογραμμική ή πατρογραμμική ) και του ρόλου που έπαιζε στον καθορισμό της κοινωνικής θέσης , έχει ενδιαφέρον να δούμε την καταγωγή του Χείρωνα .
Αντίθετα από τους άλλους κένταυρους , ο Χείρων δεν κατάγεται από τους Λαπίθες .
Κατάγεται από τον Κρόνο και τη νύμφη Φιλύρα . Όπως και άλλοι ολύμπιοι , ο Χείρων είναι παιδί του Κρόνου .
Ωστόσο , δεν κατέχει κάποιο ιδιαίτερο βασίλειο όπως οι άλλοι θεοί .
Δεν δρα μέσα σε ένα προαποφασισμένο εννοιολογικό πλαίσιο .
Μοιάζει περισσότερο να είναι απλά ένα τμήμα –ένα ουσιαστικό τμήμα- του κόσμου , που μπορεί να ενώσει κάποια ρήγματα στις λογικές αλληλουχίες της εικόνας που έχουμε για τη δημιουργία .
Αυτή φαίνεται να είναι και η πλέον ενδιαφέρουσα από τις σύγχρονες απόψεις για τη λειτουργία της μαγείας , όπως την ανέπτυξε ο Ιταλός ανθρωπολόγος de Μartino , που ερμηνεύει σε μεγάλο βαθμό την ανάγκη των αρχαίων λαών να διαμορφώνουν και να ερμηνεύουν τις λογικές ανακολουθίες του περιβάλλοντος κόσμου με τρόπο μαγικό .
Ο Χείρων κατέχει μια εγγενή γνώση του φυσικού κόσμου , που συμβολίζεται εξωτερικά με την κτηνώδη φύση του αλόγου .
Ο δίμορφος Χείρων τον περιγράφει ο Απολλόδωρος , μια αναφορά που εκ πρώτης όψεως φαίνεται περιττή . Άλλωστε , κάθε κένταυρος κατείχε μια διπλή ανθρώπινη και ζωική μορφή .
Εντούτοις , όλοι οι άλλοι κένταυροι λειτουργούν μόνο σε έναν κόσμο , αυτόν της αγριότητας και των ενστίκτων .
Ο Χείρων μόνος του γεφυρώνει το χάσμα μεταξύ της φύσης και του πολιτισμού , λειτουργώντας ως αγωγός διαβίβασης εκείνων των ιδιοτήτων του φυσικού κόσμου που πιθανώς θα ωφελήσουν τον πολιτισμό με τις διδασκαλίες του .
Η εγγενής γνώση του για τη μαγεία του φυσικού κόσμου μεταφέρθηκε στους διάσημους ήρωες-θεραπευτές μαθητές του , και μέσω αυτών , στον υπόλοιπο κόσμο .
Φαίνεται πως οι μύθοι για τη μαγεία του Χείρωνα αυξήθηκαν σημαντικά με την πάροδο του χρόνου .
Διατηρούμε μόνον κάποιους υπαινιγμούς για την προέλευσή του και ακόμα λιγότερες πληροφορίες για τους συγκεκριμένους τρόπους με τους οποίους να εκπλήρωσε το σκοπό του –δηλαδή τις μαγικο-θεραπευτικές δεξιότητες που δίδασκε στους μαθητές του , και τους τρόπους με τους οποίους εξελίχθηκαν οι δεξιότητες . Έχει υποτεθεί στο παρελθόν και σε ένα βαθμό είναι αποδεκτό ότι καθώς μεταβάλλονταν οι ιδέες περί εκπαίδευσης , αναπτύσσονταν και οι ιδέες για τη σοφία του Χείρωνα όπως και οι απόψεις για τον τρόπο με τον οποίο εκπαίδευε τους μαθητές του , ιδέες που υποστήριξε ο Πίνδαρος : « Αλλά ο ξανθός Αχιλλέας , μένοντας στο σπίτι της Φιλύρας ως παιδί , έκανε έργα μεγάλα , συχνά κραδαίνοντας στα χέρια του ένα ακόντιο με μια κοντή λεπίδα ( βραχυσίδαρον άκοντα ) , γοργός σαν τον άνεμο , έφερε το θάνατο στα άγρια λιοντάρια στη μάχη , σκότωσε κάπρους άγριους και τα ασθμαίνοντα κουφάρια τους στον Κένταυρο , τον γιο του Κρόνου , στην αρχή σαν ήταν έξι χρόνων , και κατόπιν όλο το χρόνο που 'μεινε εκεί , ένα παιδί που το παιχνίδι ήταν άθλοι δυνατοί .
Τον θαύμαζε η Άρτεμις και η θαραλλέα Αθηνά , γιατί τα ελάφια τα σκότωνε δίχως σκυλιά και δόλιες παγίδες .
Γιατί εκείνος υπερείχε στα πόδια . Όλα αυτά που αφηγούμαι έπος των προγόνων είναι » .
Η αρχαιότητα των ιδεών που αφορούν στον Χείρωνα πιστοποιείται από τη φανερή ανάγκη του Πίνδαρου να ξεκαθαρίσει ότι δεν είναι επινόηση δική του το γεγονός ότι ο Αχιλλέας διδάχθηκε να κυνηγά με αυτόν τον τρόπο , ούτε κάποιες πολιτισμικές εξελίξεις .
Είναι ένα γνωστό γεγονός που έμαθε από παλαιότερες ιστορίες .
Στην εποχή του οι άνθρωποι ανέπτυξαν άλλες ιδέες για τη γνώση και τις διδασκαλίες του Χείρωνα , τις οποίες επιχειρεί να περιγράψει λεπτομερειακά : « Ο Χείρων με τη βαθιά του γνώση τον Ιάσονα δίδαξε στη λίθινη κατοικία του και τον Ασκληπιό μετά από αυτόν και του δίδαξε την τέχνη τη θεραπευτική με χέρια ευγενικά .
Συν τω χρόνω γάμο κανόνισε για την αγλαόκολπη κόρη του Νηρέα , δίδαξε τον γιο της τον ευγενή τρέφοντας το πνεύμα του με τα πρέποντα .
Κι όταν οι άνεμοι τον έσπρωξαν στην Τροία , στάθηκε ανάμεσα στις λόγχες και τις κραυγές της μάχης » .
Γνωρίζουμε από την Ιλιάδα ότι ένα τουλάχιστον από αυτά τα « πρέποντα » ήταν η θεραπεία , καθώς υπάρχουν δύο τουλάχιστον αναφορές για τις διδασκαλίες του Χείρωνα στο συγκεκριμένο έπος .
Η πρώτη συνδέεται με τον Μενέλαο , που πληγώθηκε από τρωικό βέλος . Ένας γιατρός από τις τάξεις των Αχαιών ο Μαχάων , που συνέβαινε να είναι γιος του Ασκληπιού , κλήθηκε να « ρουφήξει το δηλητήριο από την πληγή και επιδέξια να επιθέσει πάνω της φάρμακα , που ο Χείρων έδωσε πριν από καιρό στον πατέρα του » .
Η δεύτερη αναφορά σχετίζεται έμμεσα με τον Αχιλλέα .
Ο Ευρύπυλος ζήτησε από το σύντροφό του στη μάχη Πάτροκλο να τον βοηθήσει . « Σώσε με τουλάχιστον τώρα [ ... ] κόψε το βέλος από το μηρό μου , ξέπλυνε το μαύρο αίμα με ζεστό νερό και βάλε πάνω του καλά γιατρικά , από αυτά που λένε ότι σου είπε ο Αχιλλέας , αφού ο Χείρων , ο δικαιότερος του μίλησε γι ’ αυτά » . Όντας ο ίδιος ο Μαχάων πληγωμένος , η επόμενη καλύτερη επιλογή ήταν ένας μαθητής του Χείρωνα , ακόμα κι αν αυτός ο μαθητής δεν ήταν εκπαιδευμένος ως θεραπευτής .
Τέτοια ήταν η πίστη στη σοφία του Κένταυρου .
Από τέτοιες σκόρπιες αναφορές , φαίνεται ξεκάθαρο ότι η πρόσθεση της θεραπείας , της αστρονομίας , της μαγείας και της φιλοσοφίας στο ρεπερτόριο των δεξιοτήτων που δίδασκε ο Χείρων συνδέεται άμεσα με τον αυξανόμενο πλούτο της γνώσης των αρχαίων Ελλήνων .
Το σημαντικό στην προκειμένη περίπτωση είναι το γεγονός ότι σε αυτή τη γνώση θεμελιακή θέση κατέχει η μαγεία . Ένας πλούσιος σπόρος από τον οποίο ξεπηδά η συγκεκριμένη γνώση με μια γοργή διαδικασία ανάπτυξης της ανθρώπινης διάνοιας Κατά τον ίδιο τρόπο οι απεικονίσεις του Χείρωνα στην τέχνη υποδεικνύουν την ίδια αλλαγή ιδεών , όχι μόνο στη μορφή αλλά και την ουσία της εκπαίδευσης : « Ο Χείρων δε φαίνεται μόνος στις αγγειογραφίες .
Στις αρχαιότερες απεικονίσεις φαίνεται να δέχεται τον Αχιλλέα ως μαθητή του ή να παίρνει τον Αχιλλέα σαν παιδί από τα χέρια του Πηλέα , του πατέρα του .
Ο ρόλος του Χείρωνα είναι συνδυασμός θετού πατέρα και διδάσκαλου .
Αυτή είναι άλλωστε και η αρχαιότερη παράδοση .
Ο Πηλέας , η Θέτις ή και οι δύο μαζί αποδίδουν το παιδί στην προστασία του διδάσκαλου για καθοδήγηση , μια καινοτομία που ώθησε την καλλιτεχνική φαντασία σε συγκεκριμένες απεικονίσεις κατά τα τέλη του 6ου αι .
Π.Κ.Ε. » .
Ο Χείρωνας ζούσε σε μια σπηλιά , γνωστή ως η Σπηλιά του Χείρωνα .
Παρόλο που αλλού φαίνεται να έχει εγκαταλειφθεί από την μητέρα του Φιλύρα κατά την γέννηση του , είναι συχνές οι αναφορές που καταδεικνύουν ότι η μητέρα του ζούσε μαζί του στην σπηλιά . Ένας σύγχρονος ερευνητής , ο Σωτήρης Σοφιάς , ισχυρίζεται ότι ανακάλυψε την σπηλιά του Κενταύρου Χείρωνα , κοντά στην παραλία της Μηλίνας , στο Πήλιο .
Πρόκειται για μονόχωρο σπήλαιο , έκτασης τουλάχιστον 2500 τ.μ . και ύψους 30-40μ .
Σύμφωνα με τον ερευνητή , την σπηλιά την αγνοούσε παντελώς η Ελληνική Σπηλαιολογική εταιρεία και η ΕΠΣΒΕ ( υπηρεσία του Υπουργείου Πολιτισμού που είναι υπεύθυνη για τα σπήλαια της Κεντρικής και Βορείου Ελλάδος ) .
Ανεξάρτητα από τις αλλαγές στις λεπτομέρειες της εκπαίδευσης , ο πυρήνας της σχέσης μεταξύ του Χείρωνα και των μαθητών του παρέμεινε ο ίδιος .
Ανεξάρτητα από την ηλικία κατά την οποία τους εμπιστεύονταν σε εκείνον , και ανεξάρτητα από το επίπεδο γνώσης που κατόρθωναν -είτε επρόκειτο να ζήσουν στην ερημιά , να αποβάλλουν τον ανθρώπινο μανδύα και να αναλάβουν μια θέση στον κόσμο ως κυνηγοί , όπως ο Αχιλλέας ή ο Ακταίων , είτε να χρησιμοποιήσουν τα άφθονα δώρα του φυσικού κόσμου ως θεραπευτές , ή να διαβάσουν το μέλλον στα άστρα ή με άλλα μέσα όπως ο Αρισταίος- ανεξάρτητα από όλα αυτά , φαινόταν ως μαγεία , ισόμετρη με το επίπεδο δεξιοτήτων των ατόμων που απάρτιζαν τον περιβάλλοντα κοινωνικό ιστό .
Ο Χείρων ήταν πλέον ένα είδος αρχετύπου που ενοποιούσε και αιτιολογούσε τούτη τη μαγική γνώση .
Μια γνώση που ήλθε από τους θεούς , αφού ήταν γιος του Κρόνου , και χρησιμοποιήθηκε από τον Ηρακλή για την ολοκλήρωση των άθλων του ή από τον Προμηθέα για τη διεύρυνση της ανθρώπινης γνώσης .
Η σχέση εμποτιζόταν επίσης με τη μαγεία για έναν ακόμα απλό λόγο -την κοινωνική πεποίθηση των Ελλήνων στο προκαθορισμένο και τη μοίρα .
Εκείνοι που εκτελούσαν μεγάλους άθλους , ήταν προκαθορισμένο να το κάνουν .
Γεννούνταν από θεότητες , που τους περνούσαν τις μαγικές τους ικανότητες .
Αυτές οι ικανότητες ενδυναμώνονταν με την εκπαίδευση που λάμβαναν , και τους επέτρεπε να εκμεταλλεύονται πλήρως τα χαρίσματά τους .
Τούτη η εκπαίδευση ήταν δυνατή εξαιτίας της « μαγικής » τους σύνδεσης με τη θεότητα , εκπαίδευση που αποκαθιστούσε τις σιωπηλές « μαγικές » δυνατότητες πάνω τους μέσω της γνώσης , επιτρέποντάς τους να αποκτήσουν φυσικές δυνάμεις ανεξήγητες και θαυμαστές .
Αυτή είναι άλλωστε και η ουσία της μαγείας στο εννοιολογικό της πλαίσιο .
Η βαθύτερη γνώση , που προωθείται βαθιά μέσα στο μέλλον , έως ότου γίνει αποδεκτή από το σύνολο της ανθρώπινης διάνοιας .
Η εκπαίδευση του Χείρωνα ήταν κατάλληλη , γιατί ήταν αποκλειστική -και παρεχόταν μόνο σε εκείνους που αποδεικνύονταν άξιοί της εξαιτίας των προγόνων τους . Ήταν επίσης κατάλληλη , γιατί ήταν αποτελεσματική .
Τούτο το παρατήρησε ο Νικολό Μακιαβέλι περίπου δύο χιλιάδες χρόνια αργότερα , όταν είπε : « Υπάρχουν δύο τρόποι να μάχεσαι , μέσω του νόμου και μέσω της δύναμης .
Ο πρώτος τρόπος ταιριάζει στον άνθρωπο και ο δεύτερος στα θηρία .
Αφού , όμως , ο πρώτος τρόπος είναι ανεπαρκής , πολύ συχνά γίνεται αναγκαίο να καταφύγει κανείς στον δεύτερο .
Για αυτό ο πρίγκηπας χρειάζεται να γνωρίζει να χρησιμοποιεί και τους δύο τρόπους και τον ανθρώπινο και τον θηριώδη .
Οι συγγραφείς της αρχαιότητας δίδασκαν τούτο το μάθημα αλληγορικά , όταν αφηγούνταν πώς ο Αχιλλέας και πολλοί άλλοι αρχαίοι πρίγκιπες στέλνονταν για διδασκαλία στον Χείρωνα τον κένταυρο . Έχοντας για δάσκαλο ένα πλάσμα μισό ανθρώπινο και μισό θηρίο σημαίνει ότι μαθαίνει κανείς πώς να χρησιμοποιεί τη μία και την άλλη φύση , και ότι η μία δίχως την άλλη δεν μπορεί να διαρκέσει » .
Και , τελικά , ήταν κατάλληλη εξαιτίας του ανθεκτικού στο χρόνο συμβολισμό του Χείρωνα –η αξία της γνώσης για χάρη της γνώσης , ακόμα και αν μπορούσε να μεταδοθεί μόνο στους λιγοστούς που επέβαλε ο αριστοκρατικός χαρακτήρας της αρχαιοελληνικής κοινωνίας .
Τούτος ο συμβολισμός φαίνεται με σαφήνεια στο θάνατο του Χείρωνα .
Ο θάνατος του αθάνατου Χείρωνα προήλθε από τη σύγκρουση αυτών των δύο κόσμων του φυσικού και του πολιτισμένου , το αποτέλεσμα μιας σύγκρουσης μεταξύ του είδους του , των άλλων κενταύρων , και του τελευταίου μαθητή του , του Ηρακλή .
Κατά τη διάρκεια της μάχης , όταν πρόστρεξαν στην προστασία του οι άλλοι κένταυροι για να αποφύγουν την οργή του Ηρακλή , ο Χείρων χτυπήθηκε από ένα βέλος του μαθητή του , βέλος εμποτισμένο στο αίμα της Λερναίας Ύδρας .
Κατά σύμπτωση το ίδιο αίμα θα προκαλέσει και το θάνατο του ίδιου του Ηρακλή μέχρι να ολοκληρωθεί ο κύκλος του αίματος στο πρόσωπο του Προμηθέα .
Ο Χείρων δεν μπορούσε να θεραπευτεί μόνος του από την αγωνία του δηλητήριου της ύδρας και την ίδια στιγμή ήταν ανίκανος να πεθάνει με φυσικό τρόπο , όντας αθάνατος .
Ζήτησε από τον Δία να τον απαλλάξει από την αθανασία του , αλλά ακόμα και ο θάνατός του υπηρέτησε ένα σκοπό στην υπηρεσία της γνώσης .
Με το θάνατό του απελευθέρωσε ένα άλλο σύμβολο της γνώσης από τα δεσμά του -τον Προμηθέα , τον Τιτάνα που έδωσε στους ανθρώπους τη φωτιά .
Ο Προμηθέας καταδικάστηκε σε αιώνια φυλάκιση και αιώνιο βασανιστήριο « έως ότου κάποιος θεός να γίνει διάδοχός του , να αναλάβει τους βασάνους του Προμηθέα και να κατέβει στον σκοτεινό Άδη και τις σκιές του Τάρταρου » .
Τούτη η ακολουθία γεγονότων ενδυνάμωσε τον συμβολικό τριπλό δεσμό του Ηρακλή προς τον Χείρωνα , του Χείρωνα προς τον Προμηθέα και τελικά του Προμηθέα προς τον Ηρακλή και το κλείσιμο του κύκλου .