Σκληρές μάχες σώμα με σώμα πραγματοποιήθηκαν και στην περιοχή των νεκροταφείων , όπου το κύριο βάρος της αναχαίτισης της γερμανικής επίθεσης ανέλαβε το επίλεκτο τάγμα Parasol , ενώ η πρώτη εβδομάδα των συγκρούσεων στη Βαρσοβία ολοκληρώθηκε δίχως - κατά τον Ντέιβις - κάποια από τις αντιμαχόμενες πλευρές να έχει αποκτήσει ξεκάθαρο πλεονέκτημα .
Με αφετηρία τις 8 Αυγούστου , οι γερμανικές δυνάμεις επιτέθηκαν με σφοδρότητα στις θέσεις της πολωνικής αντίστασης στην Παλιά Πόλη , ενώ την επόμενη ημέρα απόσπασμα του τμήματος μάχης Ντιρλεβάνγκερ με τη συνοδεία τεθωρακισμένων κατάφερε παρά τα πυκνά εχθρικά πυρά να απεγκλωβίσει τον κυβερνήτη της Βαρσοβίας Λούντβιχ Φίσερ , τον στρατιωτικό διοικητή Στάχελ , τη φρουρά αλλά και τους διοικητικούς υπαλλήλους που είχαν αποκλειστεί στο Ανάκτορο Μπριουχλ από την αρχή της εξέγερσης .
Στις 10 του μήνα οι αντάρτες κατέλαβαν ορισμένα κτίρια δημόσιων και ιδιωτικών επιχειρήσεων , ενώ οι μάχες μαίνονταν στο κέντρο της Βαρσοβίας , στην Παλιά Πόλη , στη Βόλα καθώς και στη γειτονική Οχότα , όπου οι πολωνικές δυνάμεις που μάχονταν εκεί υποχώρησαν στις 11 Αυγούστου , κατευθυνόμενες προς το κέντρο .
Την κατάληψη της Οχότα ακολούθησαν νέες μαζικές δολοφονίες , ανάλογες με αυτές που είχαν προηγηθεί στη Βόλα .
Στις 14 Αυγούστου ο Κομορόφσκι κάλεσε μέσω του ραδιοφώνου των εξεγερμένων τις αντάρτικες μονάδες της ΑΚ που βρίσκονταν κοντά στη Βαρσοβία να προσέλθουν στην πόλη προκειμένου να ενισχύσουν τον αγώνα , όμως η ενίσχυση που ήλθε τις επόμενες μέρες ήταν κατώτερη του αναμενόμενου .
Στις 16 του μήνα οι Γερμανοί κατέλαβαν τον σταθμό ύδρευσης και ακολούθως διέκοψαν την παροχή νερού , αναγκάζοντας τους Πολωνούς να καταφύγουν για το υπόλοιπο χρονικό διάστημα στην εξοικονόμηση νερού και τη χρήση αυτοσχέδιων πηγαδιών .
Τις επόμενες μέρες , η γερμανική επίθεση επικεντρώθηκε κυρίως στο μέτωπο της Παλιάς Πόλης , όπου πραγματοποιήθηκαν σφοδροί βομβαρδισμοί , ενώ στις 18 Αυγούστου ακολούθησε πρόταση του Μπαχ-Ζελέφσκι περί παράδοσης της ΑΚ , η οποία όμως , μετά από εντολή του Κομορόφσκι , έμεινε αναπάντητη .
Στις 19 Αυγούστου κατέφθασαν στη Βαρσοβία αντάρτικες δυνάμεις της AK , προερχόμενες από τα κοντινά δάση Καμπίνος και Καμπάτσκι που βρίσκονται στα βόρεια και νότια της πολωνικής πρωτεύουσας αντίστοιχα .
Την ίδια μέρα , στο μέτωπο το κέντρου της πόλης , οι Πολωνοί απώλεσαν το Τεχνολογικό Πανεπιστήμιο , όμως στις 20 και 22 του μήνα κατέλαβαν τα κτίρια της Μετοχικής Εταιρείας Πολωνικής Τηλεφωνίας , αιχμαλωτίζοντας αρκετούς Γερμανούς στρατιώτες και λαμβάνοντας ως λάφυρα σημαντικές ποσότητες σε προμήθειες και πολεμοφόδια .
Αντιθέτως , επίθεση των ανταρτών στον σιδηροδρομικό σταθμό Γκντανσκ , αποκρούστηκε με βαριές απώλειες , ενώ αποτυχημένη ήταν και η προσπάθεια ανακατάληψης του Τεχνολογικού Πανεπιστημίου .
Από γερμανικής πλευράς , κατά τις 20 Αυγούστου οι άμεσα εμπλεκόμενες στις εχθροπραξίες δυνάμεις ανέρχονταν σε 17.000 ένοπλους , χωρισμένους σε δύο μεγάλες ομάδες μάχης : την ομάδα μάχης του υποστράτηγου Ρορ - που περιλάμβανε και το απόσπασμα των Σοβιετικών δοσιλόγων του Καμίνσκι - και την ομάδα μάχης Ράινεφαρθ , που αποτελείτο από τα τμήματα μάχης Ντιρλεβάνγκερ , Ρεκ , Σμιντ και αρκετές εφεδρικές μονάδες .
Στις 27 Αυγούστου οι Γερμανοί κατέλαβαν τον καθεδρικό ναό του Αγίου Ιωάννη του Βαπτιστή και την επόμενη μέρα , μετά από σκληρή και πολυήμερη σύγκρουση , το τμήμα μάχης Σμιντ κατέλαβε το Εθνικό Τυπογραφείο PWPW , σημαντικό προπύργιο των ανταρτών στην Παλιά Πόλη .
Κατά την εκκαθάριση του Τυπογραφείου , οι Γερμανοί στρατιώτες προχώρησαν σε επί τόπου εκτελέσεις των αιχμάλωτων ανταρτών , αρκετών αμάχων που είχαν βρει καταφύγιο εκεί , αλλά και μελών του δυναμικού του αυτοσχέδιου νοσοκομείου που λειτουργούσε εντός του κτιρίου .
Η πτώση του Εθνικού Τυπογραφείου έπληξε καθοριστικά τις αντάρτικες δυνάμεις που μάχονταν στο βόρειο τμήμα της Παλιάς Πόλης .
Παράλληλα στο νότιο μέτωπο , 3.000 αντάρτες που είχαν εδραιωθεί στο Μοκότοφ με επικεφαλής τον αντισυνταγματάρχη Γιόζεφ Ροκίτσκι , πραγματοποίησαν τις νυχτερινές ώρες της 26/27 και 27/28 Αυγούστου παρακινδυνευμένες επιθέσεις στην επίπεδη και ανοικτή περιοχή ανάμεσα στο Μοκότοφ και τον Βιστούλα προκειμένου να συνδεθούν με τις πολωνικές δυνάμεις που μάχονταν στο κέντρο της πόλης , χωρίς όμως να καταφέρουν να κάμψουν τη γερμανική γραμμή άμυνας στο πάρκο Λαζιένκι .
Παρά τις απώλειες που είχαν υποστεί μέχρι και τα τέλη του Αυγούστου , οι δυνάμεις των αντιστασιακών παρέμεναν ισχυρές σε στρατηγικά σημεία της Βαρσοβίας , ήταν σε θέση να πραγματοποιούν αρκετές κατά τόπους αντεπιθέσεις και αξιοποιούσαν στο έπακρο το δαιδαλώδες δίκτυο των υπονόμων , καθώς και άλλα μυστικά περάσματα που χρησιμοποιούνταν επίσης για τη μετακίνηση αγγελιοφόρων και τη μεταφορά τραυματιών , αμάχων και πολεμοφοδίων .
Καίριο χτύπημα για την πολωνική άμυνα αποτέλεσε η απώλεια της Παλιάς Πόλης , η οποία πραγματοποιήθηκε στις 2 Σεπτεμβρίου .
Περίπου 2.000 αντάρτες , μεταξύ των οποίων και 500 τραυματίες , απέφυγαν την αιχμαλωσία χάρη στη χρήση των αγωγών αποχέτευσης , όμως έμεινε πίσω μεγάλος αριθμός τραυματιών και αμάχων ( περίπου 7.000 άτομα ) που εκτελέστηκαν μαζικά από τις προελαύνουσες γερμανικές δυνάμεις . Έπειτα , στις 6 του μήνα οι Γερμανοί κατέλαβαν και τη συνοικία Ποβίσλε στο κέντρο της πόλης .
Λαμβάνοντας υπόψη τα συνεχόμενα πλήγματα , ο Κομορόφσκι και ο επικεφαλής της αντιπροσωπίας της εξόριστης πολωνικής κυβέρνησης , Γιανκόφσκι , απέστειλαν τηλεγράφημα στην πολωνική κυβέρνηση του Λονδίνου , μέσω του οποίου ανέλυαν την κατάσταση και τις διαθέσιμες επιλογές τους , οι οποίες περιλάμβαναν την εκκένωση της πόλης από τον άμαχο πληθυσμό μετά από συμφωνία με τη γερμανική πλευρά και τη συνέχιση του αγώνα μέχρι τέλους , την άνευ όρων παράδοση ή τη συνέχιση της αντίστασης με τη σταδιακή υποχώρηση από το εκάστοτε μέτωπο όταν η γερμανική επικράτηση θα ήταν αναμφισβήτητη , με σκοπό να κερδηθεί περισσότερος χρόνος μέχρι την αποστολή ενισχύσεων .
Οι δύο άνδρες έκλιναν προς την τρίτη επιλογή , έχοντας όμως επίγνωση πως μια τέτοια τακτική πιθανόν να οδηγούσε στην ολική καταστροφή της πόλης .
Παράλληλα , υπό το βάρος της πίεσης σημαντικής μερίδας του άμαχου πληθυσμού , της οποίας το ηθικό είχε καμφθεί από τις αντιξοότητες , ο Κομορόφσκι αποδέχτηκε στις 8 Σεπτεμβρίου πρόταση του Γερμανού υποστράτηγου Ρορ για διαπραγματεύσεις , οι οποίες ξεκίνησαν με τη διαμεσολάβηση του πολωνικού Ερυθρού Σταυρού και ακολουθήθηκαν από μικρές εκεχειρίες το διάστημα μεταξύ 8 - 10 Σεπτεμβρίου που έδωσαν τη δυνατότητα σε 20.000 - 25.000 αμάχους ( κυρίως γυναικόπαιδα και ηλικιωμένους ) να εγκαταλείψουν την εμπόλεμη ζώνη .
Ενώ η διαδικασία εκκένωσης της πόλης ήταν ακόμη σε εξέλιξη , ο Ρορ άσκησε πιέσεις στην πολωνική πλευρά για μια γρήγορη παράδοση .
Ο Κομορόφσκι απάντησε ζητώντας την απόδοση της ιδιότητας του εμπόλεμου στους αντάρτες και τη διασαφήνιση της μοίρας των υπόλοιπων αντιστασιακών και του άμαχου πληθυσμού , αιτήματα που ικανοποιήθηκαν από τον Ρορ , ο οποίος δεσμεύτηκε για την απόδοση του εμπόλεμου και την αποφυγή αντεκδικήσεων .
Παράλληλα , εγγυήθηκε την ασφάλεια των αμάχων , για τους οποίους πρότεινε τη μεταφορά τους στα δυτικά . Όμως πέρα από τις δεσμεύσεις , απαίτησε την άμεση παράδοση των ανταρτών μέχρι τις 4 μ.μ . της 10ης Σεπτεμβρίου , αξίωση που απορρίφθηκε .
Κατόπιν , ο Κομορόφσκι ζήτησε την παραμονή των αμάχων στη Βαρσοβία , την επικύρωση της συμφωνίας συνθηκολόγησης από τον στρατηγό και διοικητή του Κεντρικού Τομέα των γερμανικών δυνάμεων , Γκιοργκ - Χάιντς Ράινχαρτ και την επίσημη ανακοίνωσή της από το γερμανικό ραδιόφωνο .
Σε τηλεγράφημα που απέστειλε στις 10 Σεπτεμβρίου προς την πολωνική κυβέρνηση του Λονδίνου , ο Κομορόφσκι τόνισε πως αυτές οι απαιτήσεις είχαν ως σκοπό την καθυστέρηση της παράδοσης , καθώς την ίδια μέρα είχε παρατηρηθεί κινητικότητα από την ανατολική όχθη του Βιστούλα όπου βρίσκονταν οι σοβιετικές δυνάμεις .
Στα πλαίσια της γενικής προέλασής του στο Ανατολικό Μέτωπο , ο Κόκκινος Στρατός είχε εμπλακεί κατά τον Αύγουστο σε σκληρές μάχες στην ευρύτερη περιοχή ανατολικά της Βαρσοβίας , με τις απώλειές του να υπολογίζονται σε περισσότερους από 23.000 νεκρούς .
Στις 13 Σεπτεμβρίου ξεκίνησαν οι ρίψεις πολεμοφοδίων από τη σοβιετική αεροπορία , ενώ στις 16 του ίδιου μήνα ο Κόκκινος Στρατός κατέλαβε την Πράγκα και έφτασε μόλις λίγα μέτρα από τις πολωνικές θέσεις , αλλά χαρακτηριστικά δεν προέλασε περαιτέρω , αφήνοντας αστήρικτους τους αντάρτες που μάχονταν εντός της πόλης .
Κατά τόν συγγραφέα Eddy Bayer οἱ Σοβιετικοί όχι μόνον δέν βοήθησαν μέ κανέναν τρόπο τούς εξεγερθέντες ( γιά λόγους πού ἠδη αναφέρονται στό λήμμα ) , αλλά εμπόδισαν καί τήν ενίσχυσή τους από τούς Δυτικούς Συμμάχους : Απαγόρευσαν στά τετρακινητήρια αεροσκάφη των Αγγλοαμερικανών πού έριχναν εφόδια στούς εξεγερμένους να προσγειώνονται σε σοβιετικά αεροδρόμια γιά ανεφοδιασμό .
Η απαγόρευση περιελάμβανε και συμμαχικά βομβαρδιστικά που έτυχε να χτυπηθούν από την γερμανικά αεράμυνα εκτελώντας άλλες αποστολές στην κατεχόμενη Ευρώπη .
Συνολικά χάθηκαν 250 αεροσκάφη και 1750 αεροπόροι .
Αντιθέτως , τμήματα της Α΄ Πολωνικής Στρατιάς ( είχε δημιουργηθεί από την αναδιοργάνωση των πολωνικών ενόπλων δυνάμεων που δρούσαν στη Σοβιετική Ένωση και προήλαυνε μαζί με τους Σοβιετικούς έχοντας επικεφαλής τον Πολωνό αξιωματικό Ζίγκμουντ Μπέρλινγκ ) διέσχισαν τον ποταμό και ενίσχυσαν τους ομοεθνείς τους , μετρώντας όμως βαριές απώλειες , κυρίως κατά την οκταήμερη μάχη στο προγεφύρωμα του Τσζερνιακόφ που έληξε στις 23 Σεπτεμβρίου με τη γερμανική επικράτηση .
Ακολούθως , οι επιζώντες Πολωνοί στρατιώτες επέστρεψαν στην Πράγκα , ενώ οι αντάρτες κατέφυγαν στις περιοχές της πόλης που ελέγχονταν ακόμη από την ΑΚ .
Από την πλευρά τους , οι Σοβιετικοί πρότειναν στην ηγεσία της ΑΚ να εκκενώσει την κυρίως Βαρσοβία μεταφέροντας τις δυνάμεις της στην Πράγκα , μέσω του Ζόλιμπορζ που βρισκόταν ακόμη υπό πολωνικό έλεγχο , όμως η πρόταση απορρίφθηκε ( τους προηγούμενους μήνες , καθ ' όλο το διάστημα της προέλασής του επί πολωνικού εδάφους , ο Κόκκινος Στρατός είχε προχωρήσει στη διάλυση των αντάρτικων δυνάμεων της ΑΚ , οι οποίες παρόλο που συμπολέμησαν με τους Σοβιετικούς σε διάφορες περιοχές όπως το Λβιβ , το Βίλνιους , η Βολυνία κ.α. , υποχρεώθηκαν εν τέλει να αφοπλιστούν ή να ενσωματωθούν στις ελεγχόμενες από την ΕΣΣΔ , πολωνικές ένοπλες δυνάμεις ) .
Ως εκ τούτου , την αντίπερα όχθη του Βιστούλα πέρασαν κατά κύριο λόγο αντάρτες της κομμουνιστικής AL .
Η αδράνεια των Σοβιετικών θεωρήθηκε πως ήταν αποτέλεσμα εντολής του Ιωσήφ Στάλιν , ο οποίος επιθυμούσε να αποτύχει η εξέγερση ώστε μετά την επικείμενη υποχώρηση των Γερμανών , ο έλεγχος της Πολωνίας από την Σοβιετική Ένωση να είναι απόλυτος .
Η εξάλειψη του προγεφυρώματος του Τσζερνιακόφ επέτρεψε στις γερμανικές δυνάμεις να στρέψουν την προσοχή τους στα μέτωπα του Μοκότοφ και του Ζόλιμπορζ .
Η επίθεση στο Μοκότοφ ξεκίνησε στις 24 Σεπτεμβρίου με σφοδρό βομβαρδισμό από την αεροπορία και το πυροβολικό , ενώ στην επιχείρηση συμμετείχαν και δυνάμεις της 19ης Μεραρχίας Πάντσερ .
Από την αντίθετη πλευρά , το προάστιο υπεράσπιζαν περίπου 3.000 αντάρτες της ΑΚ υπό τους αξιωματικούς Γιόζεφ Ροκίτσκι και Γιαν Μαζουρκίεβιτς , ενισχυμένοι με μερικούς αντάρτες της AL .
Οι συγκρούσεις κράτησαν μέχρι τις 27 Σεπτεμβρίου ( με μια μικρή κατάπαυση πυρός κατά το πρώτο εικοσιτετράωρο προκειμένου να εγκαταλείψει την περιοχή ο άμαχος πληθυσμός ) όταν υπό το βάρος του γερμανικού κλοιού και των μεγάλων απωλειών , ο Ροκίτσκι αποφάσισε τη διαφυγή μέσω των υπονόμων εν μέσω χαοτικών συνθηκών , ενώ όσοι έμειναν πίσω με επικεφαλής τον ταγματάρχη Κάζιμιερτζ Στέρναλ παραδόθηκαν στις 11:00 π.μ . της ίδιας μέρας .
Από το σύνολο των Πολωνών ενόπλων που έλαβαν μέρος στη μάχη του Μοκότοφ , υπολογίζεται πως μόλις 600 απέφυγαν τον θάνατο ή την αιχμαλωσία .
Ταυτόχρονα με τη γερμανική επίθεση στο Μοκότοφ πραγματοποιήθηκε και η αντίστοιχη στο Ζόλιμπορζ από 2.600 άνδρες της 19ης μεραρχίας τεθωρακισμένων , οι οποίοι ενισχύθηκαν με περίπου 5.000 στρατιώτες από άλλες μονάδες .
Στον αντίποδα , στη συνοικία ήταν συγκεντρωμένοι 2.500 Πολωνοί αντάρτες , από τους οποίους μόλις οι 1.500 διέθεταν οπλισμό .
Παρόλο που η αρχική επίθεση αποκρούστηκε , ακολούθησαν νέες , με αποκορύφωμα εκείνη της 29ης Σεπτεμβρίου που υποστηριζόταν από τεθωρακισμένα και εκτεταμένες βολές πυροβολικού .
Εν τέλει οι Πολωνοί παραδόθηκαν μετά από διαπραγματεύσεις τα μεσάνυχτα της 30ης Σεπτεμβρίου , με αποτέλεσμα να αιχμαλωτιστούν περίπου 1.350 αξιωματικοί και αντάρτες , 130 γυναίκες και 400 τραυματίες , ενώ μερικές δεκάδες ανταρτών κατάφεραν να αποφύγουν την αιχμαλωσία καταφεύγοντας κυρίως στην Πράγκα .
Οι απώλειες του Μοκότοφ και του Ζόλιμπορζ έφεραν σε εξαιρετικά δύσκολη θέση τους εξεγερθέντες , οι οποίοι πλέον βρίσκονταν απομονωμένοι και περικυκλωμένοι σε μια περιοχή του κέντρου της Βαρσοβίας , αντιμετωπίζοντας παράλληλα σοβαρές ελλείψεις σε τρόφιμα και πυρομαχικά .
Παράλληλα , στις 27 Σεπτεμβρίου ξεκίνησε εκκαθαριστική επιχείρηση κατά των προερχόμενων από την επαρχία 2.400 ανταρτών της ΑΚ στο Καμπίνος .
Οι συγκεκριμένοι , εκμεταλλευόμενοι την ευνοϊκή στάση των ουγγρικών στρατευμάτων που στάθμευαν εκεί και τηρούσαν ουδετερότητα παρά το γεγονός πως υπάγονταν στις δυνάμεις του Άξονα , είχαν καταφέρει να εδραιωθούν στην περιοχή και να εμπλακούν επιτυχώς σε συγκρούσεις με γερμανικές δυνάμεις αλλά και άνδρες της RONA , χωρίς ωστόσο να μπορέσουν να επηρεάσουν καθοριστικά τα συμβάντα εντός της πόλης .
Στις 29 του ίδιου μήνα , οι Γερμανοί κατάφεραν να εκτοπίσουν τους αντάρτες από το Καμπίνος , προξενώντας τους απώλειες 150 νεκρών , 120 τραυματιών και 150 αιχμαλώτων .
Στις 30 Σεπτεμβρίου , ο πρωθυπουργός της εξόριστης πολωνικής κυβέρνησης Μικολάιτζικ και ο Κομορόφσκι απηύθυναν προς τους Στάλιν και Ροκοσόφσκι αντίστοιχα , ύστατες εκκλήσεις για την επανέναρξη των σοβιετικών επιχειρήσεων , χωρίς ωστόσο να λάβουν κάποια απάντηση .
Μπροστά στο αδιέξοδο στο οποίο βρέθηκαν οι Πολωνοί αντιστασιακοί , ο Κομορόφσκι - αφού πρώτα ενημέρωσε την εξόριστη κυβέρνηση - ξεκίνησε επίσημα την 1η Οκτωβρίου διαπραγματεύσεις με τον Μπαχ-Ζελέφσκι και το βράδυ της 2ας Οκτωβρίου υπέγραψε τη συνθήκη παράδοσης , μετά από 63 μέρες συγκρούσεων .
Η συμφωνία με τις γερμανικές δυνάμεις εξασφάλισε στους αντάρτες την ιδιότητα του εμπόλεμου και τη μεταχείρισή τους ως αιχμαλώτων πολέμου της Βέρμαχτ .
Παρόλο που οι απώλειες δεν μπορούν να υπολογιστούν με ακρίβεια , έχει εκτιμηθεί ότι περίπου 16.000 Πολωνοί αντιστασιακοί έχασαν τη ζωή τους , 6.000 τραυματίστηκαν και περισσότεροι από 16.000 αιχμαλωτίστηκαν .
Ειδικά για την ΑΚ το μέγεθος των απωλειών ήταν τόσο δυσβάστακτο ώστε παρά τις προσπάθειες που καταβλήθηκαν , η οργάνωση δεν μπόρεσε να ανακάμψει , με αποτέλεσμα να αυτοδιαλυθεί τον Ιανουάριο του 1945 , μετά από εντολή του διαδόχου του αιχμάλωτου Κομορόφσκι , Λέοπολντ Οκουλίτσκι .
Επιπλέον , οι συνολικές απώλειες της Στρατιάς Μπέρλινγκ ανήλθαν σε 5.660 άνδρες .