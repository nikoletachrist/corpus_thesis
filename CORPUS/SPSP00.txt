Αντιθέτως , εκείνοι που υποστηρίζουν τις νέες απαιτήσεις δυσκολίας ακολουθούν τον ισχυρισμό ότι βοηθούν στην πρόοδο του αθλήματος και στη βελτίωση της συνολικής σωματικής ποιότητας των αθλητών .
Στα επίσημα παγκόσμια πρωταθλήματα Γουσού , οι κύριες κατηγορίες αγωνισμάτων περιλαμβάνουν : Τσάνγκ Τσουαν - Μακριά Γροθιά ( κινεζικά : 长拳 ; πινγίν : zhǎng quán ) .
Περιέχει στιλ που προέρχονται και είναι δημοφιλή στις βόρειες γεωγραφικές περιοχές της Κίνας , βόρεια του ποταμού Γιανγκτσέ , όπως Τσάτσουαν ( κινεζικά : 查拳 ; πινγίν : chá quán ) , Χουάτσουαν ( κινεζικά : 华拳 ; πινγίν : huá quán ) , Χούνγκτσουαν ( κινεζικά : 洪拳 ; πινγίν : hóng quán ) , Σάολιντσουαν ( κινεζικά : 少林拳 ; πινγίν : shàolínquán ) , Φαντζίτσουαν ( κινεζικά : 翻子拳 ; πινγίν : fānzi quán ) και Πάοτσουι ( κινεζικά : 炮捶 ; πινγίν : pào chuí ) .
Πρόκειται για ένα εκσυγχρονισμένο στιλ που προέρχεται από κινήσεις όλων των παραπάνω , με ανοιχτά και μεγάλης απόστασης κτυπήματα , μεγάλη ποικιλία τεχνικών ποδιών και κυκλικών κινήσεων .
Το Τσάνγκ Τσουαν είναι το πιο ευρέως διαδεδομένο από τα στιλ του Γουσού και περιλαμβάνει ταχύτητα , ισχύ , ακρίβεια και ευελιξία .
Το Τσάνγκ Τσουαν είναι δύσκολο να εκτελεστεί , καθώς απαιτεί μεγάλη ευελιξία και αθλητική ικανότητα και συνήθως ασκείται από νεαρής ηλικίας αθλητές . Όλες οι κινήσεις του Ναντού πρέπει να γίνουν μέσα σε 4 βήματα αλλιώς δεν καταμετριόνται ως βαθμοί δυσκολίας .
Ναν Τσουαν - Νότια Γροθιά ( κινεζικά : 南拳 ; πινγίν : nán quán ) .
Περιλαμβάνει στιλ που προέρχονται και είναι δημοφιλή στις νότιες γεωγραφικές περιοχές της Κίνας , νότια του ποταμού Γιανγκτσέ , όπως Χούνγκτζια Τσουάν ( κινεζικά : 洪家拳 ; πινγίν : hóng jiā quán / Hung Gar ) , Τσάιλιφο Τσουαν ( κινεζικά : 蔡李佛拳 ; πινγίν : càilǐfó quán / Choy Lee Fut ) , Μότζια Τσουάν ( κινεζικά : 莫家拳 ; πινγίν : mòjiā quán / Mok Gar ) , Λιτζια Τσουάν ( κινεζικά : 李家拳 ; πινγίν : lǐjiā quán / Lei Gar ) , Λιότζια Τσουάν ( κινεζικά : 刘家拳 ; πινγίν : liújiā quán / Lau Gar ) και Γιόνγκτσουν Τσουάν ( κινεζικά : 咏春拳 ; πινγίν : yǒng chūn quán / Wing Chun ) .
Το εκσυγχρονισμένο αυτό στιλ που προέρχεται από κινήσεις όλων των παραπάνω , ορίζεται από χαμηλές στάσεις με λιγότερες τεχνικές ποδιών , με σύντομα , ισχυράς χτυπήματα του βραχίονα που συχνά συνοδεύονται από φωνητική άρθρωση .
Το Ναν Τσουαν , απαιτεί συνήθως λιγότερη ευελιξία και έχει λιγότερα ακροβατικά από το Τσάνγκ Τσουαν , αλλά απαιτεί επίσης μεγαλύτερη σταθερότητα ποδιών και η δύναμη παράγεται μέσω του συντονισμού των ποδιών και του ισχίου .
Αυτό το αγώνισμα δημιουργήθηκε το 1960 . Έχει λιγότερα ακροβατικά , αλλά και σε αυτό οι κινήσεις Ναντού πρέπει να γίνουν μέσα σε 4 βήματα αλλιώς δεν καταμετριόνται ως βαθμοί δυσκολίας .
Τάι Τζι Τσουαν ( κινεζικά : 太极拳 ; πινγίν : tàijí quán ) .
Είναι το πιο ευρέως διαδεδομένο και δημοφιλές στιλ Γουσού , που λανθασμένα είναι γνωστό στη δύση για τις αργές , χαλαρές κινήσεις του και ως μέθοδος άσκησης για ηλικιωμένους .
Το Τάι Τζι Τσουαν ορίζεται από αργές κινήσεις , σε συνδυασμό με εκρηκτικές εκρήξεις δύναμης , οι οποίες απαιτούν πλήρη αρμονία κίνησης και αναπνοής , συγκέντρωση και συντονισμό ολόκληρου του σώματος και του πνεύματος σε μια συνεχή ροή .
Οι φόρμες και αυτού του αγωνίσματος , αποτελούν μια σύγχρονη ανασύνθεση που βασίζεται στο στιλ Γιάνγκ ( κινεζικά : 杨 ; πινγίν : yáng ) , αλλά συμπεριλαμβάνει και κινήσεις από τα στιλ Τσεν ( κινεζικά : 陈 ; πινγίν : chén ) , Ου ( κινεζικά : 吴 ; πινγίν : wú ) , Γου ( κινεζικά : 武 ; πινγίν : wǔ ) , Σουν ( κινεζικά : 孙 ; πινγίν : sūn ) .
Το μοντέρνο αγωνιστικό Τάι Τζι , είναι διαφορετικό από την παραδοσιακή πρώτη του μορφή και τα στιλ από όπου προήλθε , αφού περιλαμβάνει δύσκολα κρατήματα , ισορροπία , άλματα και κλοτσιές με άλμα .
Το μοντέρνο αγωνιστικό Τάι Τζι , απαιτεί καλή ισορροπία , ευελιξία και δύναμη .
Τάιτζι Τζιέν - Ίσιο Σπαθί Τάιτζι ( κινεζικά : 太极剑 ; πινγίν : tàijí jiàn ) .
Ονομάζεται επίσης και ίσιο σπαθί διπλής κόψης Τάιτζι , που χρησιμοποιείται σύμφωνα με τις αρχές και τα χαρακτηριστικά του Τάιτζι Τσουάν .
Το Taiji Jian ορίζεται από αργές κινήσεις , σε συνδυασμό με έντονες εκρήξεις δύναμης , οι οποίες απαιτούν πλήρη αρμονία κίνησης και αναπνοής , συγκέντρωση και συντονισμό ολόκληρου του σώματος και του πνεύματος σε μια συνεχή ροή .
Ντάοσου - Πλατύ Σπαθί ( κινεζικά : 刀术 ; πινγίν : dāo shù ) .
Είναι ένα από πιο σημαντικά κοντά όπλα στην κινεζική ιστορία , με ευρεία εξάσκηση σε ολόκληρη την Κίνα .
Πρόκειται για μια καμπύλη πλατιά λεπίδα μονής κόψης και η πρακτική του χαρακτηρίζεται από έντονες επιθετικές και αμυντικές τεχνικές .
Οι έντονες και ισχυρές κινήσεις του χρησιμοποιούν κυρίως τεχνικές περιτύλιξης , συνεχή κοψίματα προς κάθε κατεύθυνση , μπλόκα , καρφώματα και περιστροφές .
Η εκτέλεση του απαιτεί μεγάλη δύναμη και συντονισμό μεταξύ του σώματος του ασκούμενου και του όπλου .
Εντάσσεται στη κατηγορία του Τσάνγκ Τσουαν και στιλιστικά παρομοιάζεται με μία άγρια τίγρη .
Τζιένσου - Ίσιο Σπαθί ( κινεζικά : 剑术 ; πινγίν : jiàn shù ) .
Είναι ένα από τα πιο ευρέως διαδεδομένα κοντά όπλα στην κινεζική ιστορία .
Η επιρροή του ξεπερνά τη σφαίρα του Γουσού και έχει βαθιές πολιτισμικές σημασίες .
Πρόκειται για μια ευθεία λεπίδα διπλής κόψης και η πρακτική του χαρακτηρίζεται από γεμάτες χάρη , κομψές , ζωηρές , επιδέξιες κινήσεις με φυσική ροή .
Επικεντρώνεται σε μια αρμονική ισορροπία μεταξύ σκληρών και μαλακών τεχνικών με διάφορες ευέλικτες αλλαγές στην ταχύτητα εκτέλεσης .
Οι βασικές του τεχνικές περιλαμβάνουν ώθηση , κάρφωμα , κλίση , κόψιμο , σάρωση σε συνδυασμό με την περίπλοκη κίνηση των ποδιών και την ευελιξία του σώματος .
Εντάσσεται στη κατηγορία του Τσάνγκ Τσουαν και στιλιστικά παρομοιάζεται με ένα ιπτάμενο φοίνικα .
Γκουένσου - Κοντάρι ( κινεζικά : 棍术 ; πινγίν : gùn shù ) .
Θεωρείται ο « πατέρας » όλων των όπλων , καθώς το μήκος του και ο γρήγορος ρυθμός του , αποβλέπει σε τεχνικές από μακριά απόσταση .
Συνδυάζει επιθετικές και αμυντικές τεχνικές και χαρακτηρίζεται από γρήγορες και βαριές κινήσεις , με γρήγορες και πολυάριθμες αλλαγές .
Οι πιο συνηθισμένες τεχνικές περιλαμβάνουν , χτύπημα , σκούπισμα , σπάσιμο και περιστροφή .
Εντάσσεται στη κατηγορία του Τσάνγκ Τσουαν και στιλιστικά παρομοιάζεται με μια έντονη καταιγίδα .
Τσιάνγκσου - Λόγχη ( κινεζικά : 枪术 ; πινγίν : qiāng shù ) .
Η λόγχη θεωρείται ο « βασιλιάς » όλων των όπλων και είναι το σημαντικότερο και μακρύτερο σε εμβέλεια όπλο που ασκείται σε ολόκληρη την Κίνα .
Χαρακτηρίζεται από ευκίνητο βηματισμό , εύκαμπτο σώμα , ομαλές μεταβάσεις , γρήγορες και ακριβείς τεχνικές , με τεχνικές τόσο μικρού όσο και μεγάλου εύρους .
Ενώ η βασική τεχνική βασίζεται στην ώθηση , περιλαμβάνει επίσης κινήσεις σπειροειδείς , περιστροφές , κυκλικές αναχαιτίσεις και χτυπήματα .
Η λόγχη απαιτεί ενότητα μεταξύ του σώματος και του όπλου και βασίζεται στη δύναμη που παράγεται από ολόκληρο το σώμα .
Εντάσσεται στη κατηγορία του Τσάνγκ Τσουαν και στιλιστικά παρομοιάζεται με έναν ιπτάμενο δράκο .
Νάνταο - Νότιο Πλατύ Σπαθί ( κινεζικά : 南刀 ; πινγίν : nán dāo ) .
Είναι η κοινή ονομασία που δίνεται για όλους τους διαφορετικούς τύπους και στιλ γενικού σπαθιού που προέρχονται και ασκούνται στα νότια μέρη της Κίνας , όπως το διπλό σπαθί πεταλούδας , το μακρύ πλατύ σπαθί κλπ .
Το αγώνισμα αυτό δημιουργήθηκε το 1992 και χρησιμοποιεί παρόμοιες τεχνικές με το Ντάοσου , όμως με τις αρχές και το στιλ του Ναν Τσουαν .
Ενσωματώνει πλήρως και εμφανίζει τα χαρακτηριστικά και το πνεύμα των νότιων στιλ , όπως τη σύντομη και απότομη άσκηση δύναμης , με το Πλατύ Σπαθί να διατηρείται κοντά στο σώμα για πρακτική αμυντική εφαρμογή και τεχνικές στήριξης με τα χέρια .
Είναι ένα έντονο και δυνατό στιλ με ισχυρές τεχνικές που συνοδεύονται από φωνητική άρθρωση .
Νάνγκουεν - Νότιο Κοντάρι ( κινεζικά : 南棍 ; πινγίν : nán gùn ) .
Είναι η κοινή ονομασία που δίνεται για όλους τους διαφορετικούς τύπους και στιλ κονταριού που προέρχονται και ασκούνται στα νότια μέρη της Κίνας , όπως το κοντάρι με μονό ή διπλό κεφάλι κλπ .
Το αγώνισμα αυτό δημιουργήθηκε το 1992 και χρησιμοποιεί παρόμοιες τεχνικές με το Γκουένσου , όμως με τις αρχές και το στιλ του Ναν Τσουαν .
Ενσωματώνει πλήρως και εμφανίζει τα χαρακτηριστικά και το πνεύμα των νότιων στιλ , πλούσιο και πρακτικό περιεχόμενο με ποικίλες τεχνικές , γρήγορο ρυθμό , τεχνικές με χρήση και των δύο χεριών , τεχνικές άμυνας και επίθεσης με φανερά μαχητική εφαρμογή .
Οι τεχνικές του είναι σαφείς , ακριβείς και λεπτομερείς και συνοδεύονται από φωνητική άρθρωση .
Ντουιλιέν - Χορογραφημένη μάχη ( κινεζικά : 对练 ; πινγίν : duì liàn ) .
Πρόκειται για μια χορογραφημένη ρουτίνα με δύο ή περισσότερους συμμετέχοντες αθλητές , που μιμούνται μια κατάσταση θεαματικής μάχης , η οποία εκτελείται με γυμνά χέρια καθώς και με όπλα .
Κατά την επίδειξη , παρουσιάζονται τεχνικές επίθεσης και άμυνας κατά διαδοχή , που απαιτούν ακρίβεια , κατάρτιση υψηλού επιπέδου και πολύ καλή φυσική κατάσταση .
Τα άλματα , τα πετάγματα , οι πτώσεις και τα τραβήγματα χαρακτηρίζονται από μεγάλη ταχύτητα και δυναμική , είναι πολύ ενεργητικά και προσφέρουν έντονο θέαμα .
Κατά την εκτέλεσή της , η χορογραφία επιτρέπεται να συνοδεύεται από ενορχηστρωμένη μουσική .
Πάκουατζαν - Παλάμη Οκτώ Τριγράμμων ( κινεζικά : 八卦掌 ; πινγίν : bāguà zhǎng ) .
Το Πάκουατζαν χρησιμοποιεί το περπάτημα του κύκλου ως βασική του κατάρτιση και οι τεχνικές του τονίζουν την οριζόντια και κατακόρυφη διασταύρωση και την αλλαγή τεχνικών κατά το βάδισμα .
Οι εφαρμογές δίνουν έμφαση στην αλλαγή , ακολουθώντας τις ευκαιρίες και τη συνεχή προσαρμογή σε οποιαδήποτε παρούσα κατάσταση .
Σουόνγκτζιεν - Διπλά Ίσια Σπαθιά ( κινεζικά : 双剑 ; πινγίν : shuāng jiàn ) .
Χρησιμοποιώντας δύο ίσια σπαθιά σε τεχνικές ίσιου σπαθιού , τα Διπλά Ίσια Σπαθιά επιδεικνύουν αρμονία και συντονισμό μεταξύ αριστερού και δεξιού χεριού , καθώς και μεταξύ των όπλων και του σώματος του αθλητή με χάρη και απόλυτη ακρίβεια .
Τσουντσιού Ντάνταο - Αλαβάρδα Άνοιξης και Φθινοπώρου ( κινεζικά : 春秋大刀 ; πινγίν : chūnqiū dàdāo ) .
Είναι το γνωστό και δημοφιλές Κουάνταο ( κινεζικά : 关刀 ; πινγίν : guān dāo ) , το ιστορικό όπλο του στρατηγού Κουάνγι ( κινεζικά : 关羽 ; πινγίν : guānyǔ ) , της περιόδου των Τριών Βασιλείων ( κινεζικά : 三国时代 ; πινγίν : sānguó shídài ) .
Αυτό το μακρύ δόρυ έχει στην κορυφή μια μεγάλη καμπύλη λεπίδα και στην βάση μία αιχμή .
Οι τεχνικές του χαρακτηρίζονται από συνεχόμενα κυκλικά κοψίματα που χρησιμοποιούν την ορμή της βαριάς λεπίδας που εκτελούνται από την αρμονική κίνηση του σώματος του αθλητή .
Σινγί Τσουαν - Γροθιά Μορφής και Πρόθεσης ( κινεζικά : 形意拳 ; πινγίν : xíng yì quán ) .
Προέρχεται από τη παραδοσιακή κινεζική κουλτούρα του Γιν και του Γιανγκ και βασίζεται στο νόμο της κίνησης των πέντε στοιχείων .
Χρησιμοποιεί κινήσεις και χαρακτηριστικά από 12 ζώα για να εκτελέσει τεχνικές άμυνας και επίθεσης , με μια ισχυρή άσκηση δύναμης .
Ο δεύτερος βασικός κλάδος του μοντέρνου Γουσού είναι το αγώνισμα της ελεύθερης μάχης - Σαντά ( κινεζικά : 散打 ; πινγίν : sǎndǎ ) .
Πρόκειται για μια αθλητική , σύγχρονη μέθοδο άοπλης μάχης , που αναπτύχθηκε από τις παραδοσιακές πολεμικές τέχνες και χρησιμοποιεί γροθιές , κλοτσιές , ανατροπές , ρίψεις , πάλη και αμυντικές τεχνικές .
Οι αγώνες Σαντά διεξάγονται συχνά παράλληλα με τους αγώνες Ταολού .
Το άθλημα του Σαντά χρειάστηκε μια δεκαετία προετοιμασίας για να εισαχθεί στους αγώνες Γουσού και αρχικά ονομαζόταν Σαν Σόου ( κινεζικά : 散手 ; πινγίν : sàn shǒu ) .
Το 1978 , συστάθηκε μια διερευνητική και ερευνητική ομάδα για να συντάξει μια έκθεση ανάπτυξης του Σαν Σόου .
Το 1979 , έγιναν οι πρώτοι δοκιμαστικοί αγώνες , με τη μορφή επίδειξης , στους 4ους Εθνικούς Αγώνες της Λαϊκής Δημοκρατίας της Κίνας στο Πεκίνο .
Το 1981 , στην επαρχία Λιαονίνγκ , πραγματοποιήθηκε αγώνας επίδειξης , « Εθνική Επίδειξη Ανταλλαγής Παρατηρήσεων Γουσού » , με αθλητές από τα Αθλητικά Πανεπιστήμια του Πεκίνου και του Γουχάν .
Το 1982 , πραγματοποιήθηκε σεμινάριο με τους Εθνικούς Κανονισμούς Αγώνων Σαν Σόου στο Πεκίνο , με ένα πρώτο σχέδιο κανόνων και δημιουργία εννέα κατηγοριών βάρους .
Το 1988 , παρουσιάστηκε το ρινγκ αγώνων Σαν Σόου το λεγόμενο ΛέιΤάι ( κινεζικά : 擂台 ; πινγίν : lèitái ) και το 1989 , πραγματοποιήθηκε το πρώτο επίσημο ανοικτό πρωτάθλημα Σαν Σόου Γουσού , στη πόλη Γιτσούν , στην επαρχία Τζιανγκσί .
Το 1990 , δημοσιεύονται οι κανονισμοί του Σαν Σόου Γουσού .
Το Υπουργείο Αθλητισμού της Κίνας δημοσίευσε τα πρότυπα βάση της βαθμίδας τεχνικής κατάρτισης των αθλητών Σαν Σόου Γουσού , καθιερώνοντας 4 βαθμούς : Πολεμικό ήρωα ( κινεζικά : 武英 ; πινγίν : wǔyīng ) , Μαχητή 1ου επιπέδου , Μαχητή 2ου επιπέδου και Μαχητή 3ου επιπέδου .
Στο τέλος της χρονιάς , το Σαν Σόου Γουσού είναι επίσημο αγώνισμα στους 11ους Ασιατικούς Αγώνες .
Το 2003 , στο 7ο Παγκόσμιο Πρωτάθλημα Γουσού ( WWC ) που πραγματοποιήθηκε στο Μακάο , εισήχθη επίσημα , το αγώνισμα Σαν Σόου Γυναικών .
Το 2004 , στο 2ο Παγκόσμιο Κύπελλο Σαν Σόου που πραγματοποιήθηκε στη πόλη Γκουανγκτζόου στη Κίνα , το Σαν Σόου Γυναικών είναι πλέον επίσημο άθλημα .
Οι αγώνες Σαντά λαμβάνουν μέρος σε μια ανυψωμένη τετράγωνη πλατφόρμα 8 x 8 μέτρων , που ονομάζεται Λέι Τάι ( κινεζικά : 擂台 ; πινγίν : lèitái ) και έχει ύψος 80 εκατοστά .
Αποτελείται από πλαίσιο που καλύπτεται από αφρό υψηλής πυκνότητας με κάλυμμα από καμβά .
Στο έδαφος που περιβάλλει την πλατφόρμα υπάρχει προστατευτικό στρώμα ύψους 30 εκατοστών και πλάτους 2 μέτρων .
Οι αγωνιζόμενοι αθλητές φορούν προστατευτικό εξοπλισμό , ο οποίος περιλαμβάνει προστατευτικό κάλυμμα κεφαλής , προστατευτικό στήθους και γάντια , καθώς επίσης προστατευτική μασέλα για τα δόντια και τα γεννητικά ( σπασουάρ ) .
Οι αγώνες Σάντα αντιπροσωπεύουν τη σύγχρονη εξέλιξη των διαγωνισμών Λέι Τάι , αλλά με κανόνες που μειώνουν την πιθανότητα σοβαρών τραυματισμών .
Πολλές κινεζικές σχολές πολεμικών τεχνών διδάσκουν και εκπαιδεύονται μέσα στα πλαίσια των κανόνων του Σαντά , προσπαθώντας να ενσωματώσουν τις κινήσεις , τα χαρακτηριστικά και τη θεωρία του στιλ τους .
Ο αγώνας Σαντά περιλαμβάνει συνολικά 3 γύρους , διάρκειας δύο λεπτών , με ενός λεπτού περίοδο ανάπαυσης μεταξύ των γύρων .
Σύμφωνα με τους κανονισμούς οι αθλητές του Σαντά μπορούν να χρησιμοποιήσουν γροθιές , κλοτσιές και ρίψεις από όλα τα στιλ του Γουσού .
Περιοχές που μπορούν να χτυπήσουν είναι το κεφάλι , ο κορμός , ότι προστατεύεται από το θώρακα ( στήθος , κοιλιά , μέση και πλάτη ) και τα πόδια .
Οι περίοδοι πλήρους επαφής είναι ελεύθερες και συναρπαστικές , ενώ οι αθλητές λαμβάνουν βαθμούς από τους παράπλευρους κριτές για τις επιτυχημένες τεχνικές σύμφωνα με τα κριτήρια βαθμολόγησης . Ένας αθλητής κηρύσσεται νικητής εάν κερδίσει 2 από τους 3 γύρους ενός αγώνα ή αν ο αντίπαλός του βγει νοκάουτ .
Οι αγώνες Σαντά περιλαμβάνουν 11 κατηγορίες βάρους για άνδρες και 7 κατηγορίες βάρους για γυναίκες .
Το παραδοσιακό Γουσού ( κοινώς αναφερόμενο ως Κουνγκ Φου ) είναι η ρίζα του αθλητικού Γουσού και έχει μια μακρά και ποικίλη ιστορία .
Καθώς το Γουσού προέρχεται από την Κίνα , οι παραδοσιακές πρακτικές του Γουσού έχουν αναπτυχθεί και εξαπλωθεί σε όλο το γεωγραφικό της έδαφος και έχουν απορροφήσει ξεχωριστά πολιτιστικά , εθνικά και φιλοσοφικά χαρακτηριστικά των διαφόρων ομάδων της Κίνας .
Προερχόμενο από την ανάγκη για αυτοάμυνα , την επιβίωση και τη τέχνη του πολέμου , με χιλιάδες χρόνια ανάπτυξης , εμφανίστηκαν διαφορετικά στιλ και πρακτικές με διάφορες μεθόδους , περιεχόμενο , φιλοσοφίες , τακτικές και τεχνικές .