Σύντομα αναρριχήθηκε τόσο στην Καθολική Εκκλησία όσο και στη γαλλική κυβέρνηση , καθώς το 1622 έγινε καρδινάλιος και το 1624 πρωθυπουργός του Λουδοβίκου ΙΓ ' .
Παρέμεινε στη θέση του μέχρι το θάνατό του το 1642 , οπότε τον διαδέχθηκε ο Καρδινάλιος Μαζαρέν .
Ως πρωθυπουργός επιχείρησε να κάνει μεγάλη τη Γαλλία με το να συγκεντρώσει όλη την εξουσία και την κρατική δύναμη στα χέρια του βασιλιά και στα δικά του .
Δεν προσποιήθηκε καθόλου ότι κυβερνά συνταγματικά και χρησιμοποίησε τη δύναμή του για να ακολουθήσει επιθετική εξωτερική πολιτική . Ήταν ο πραγματικός ιδρυτής της δεσποτικής μοναρχίας , που έφτασε στο αποκορύφωμά της με τον Λουδοβίκο ΙΔ΄ .
Σπουδαίος προστάτης της γαλλικής λογοτεχνίας , αυτός ίδρυσε τη Γαλλική Ακαδημία το 1635 .
Γεννημένος στο Παρίσι , ο Αρμάν ντυ Πλεσί ( Armand du Plessis ) ( όπως ήταν το πραγματικό του όνομα ) ήταν το τέταρτο από τα πέντε παιδιά και ο τελευταίος από τους τρεις υιούς του Φρανσουά ντυ Πλεσί και της Συζάν ντε λα Πορτ .
Τα μέλη της οικογενείας του ήταν μικροευγενείς από την επαρχία του Πουατού .
Ο πατέρας του ήταν στρατιωτικός και αυλικός και υπηρέτησε ως Μέγας Κοσμήτορας της Γαλλίας .
Το 1590 , όταν ο Ρισελιέ ήταν 5 ετών , ο πατέρας του σκοτώθηκε κατά τη διάρκεια των θρησκευτικών πολέμων αφήνοντας την οικογένεια σε δεινή οικονομική κατάσταση .
Εξαιτίας της κακοδιαχείρισης αλλά και των συνεπειών των θρησκευτικών πολέμων ( 1562-1598 ) οι πόροι της οικογένειας Ντυ Πλεσί είχαν περιοριστεί στα έσοδα από την Επισκοπή της Λυσόν , την οποία είχε παραχωρήσει στον πατέρα Ντυ Πλεσί ο βασιλιάς Ερρίκος Γ΄ .
Στην ηλικία των 9 ετών , ο Ρισελιέ γράφτηκε σε κολλέγιο για να σπουδάσει φιλοσοφία και στη συνέχεια άρχισε να εκπαιδεύεται για στρατιωτική καριέρα . Όμως για να διατηρηθεί το κληρονομικό δικαίωμα της οικογένειας στα έσοδα της επισκοπής έπρεπε ένας από τους γιους να ακολουθήσει τον ιερατικό κλάδο .
Ο πρώτος γιος , ο Ανρί Ντυ Πλεσί , ήταν δικαιωματικά κληρονόμος του φέουδου του Ρισελιέ . Έτσι , η μητέρα του Ρισελιέ πρότεινε στο δεύτερο γιο της , τον Αλφόνς , να γίνει επίσκοπος της Λυσόν . Όμως ο Αλφόνς , καθώς δεν είχε καμία επιθυμία να γίνει επίσκοπος , επέλεξε το μοναστικό βίο . Έτσι , το 1608 , σε ηλικία 23 ετών , ο Ρισελιέ χειροτονήθηκε επίσκοπος και αμέσως έδωσε δείγματα της στιβαρής πυγμής του στην επισκοπή του καθότι έγινε ο πρώτος επίσκοπος στη Γαλλία που εφάρμοσε τις θεσμικές μεταρρυθμίσεις που ορίστηκαν από τη Σύνοδο του Τρέντο .
Υπέρμετρα φιλόδοξος αλλά ταυτόχρονα προικισμένος με ατσάλινη θέληση και ακούραστη εργατικότητα , ο Ρισελιέ παρά την εύθραυστη υγεία του κατόρθωσε μέσα σε λίγα χρόνια να ξεφύγει από τον ασφυκτικό κλοιό της επαρχίας .
Με τη δολοφονία του Ερρίκου Δ ' το 1610 οι θρησκευτικές έριδες που εξακολουθούσαν να ταλανίζουν τη Γαλλία οξύνθηκαν .
H αντιβασιλεία της Μαρίας των Μεδίκων , μητέρας του ανηλίκου Λουδοβίκου ΙΓ΄ , αποδείχθηκε ανίκανη και διεφθαρμένη και οι διάφοροι ευγενείς και αξιωματούχοι προσπαθούσαν να εξυπηρετήσουν τις προσωπικές τους επιδιώξεις σε βάρος των συμφερόντων της χώρας .
Το 1614 παρουσιάστηκε η μεγάλη ευκαιρία για τον νεαρό επίσκοπο της Λυσόν .
Τότε οι κληρικοί της επαρχίας Πουατού ζήτησαν από τον Ρισελιέ να τους εκπροσωπήσει στη Συνέλευση των Τριών Τάξεων .
Εκεί ο Ρισελιέ αποδείχθηκε ο πιο εξέχων κληρικός , υποστηρίζοντας την υιοθέτηση των διαταγμάτων της Συνόδου του Τρέντο σε όλη τη Γαλλία και αναλαμβάνοντας τη δύσκολη αποστολή να κατευνάσει τα οξυμένα πνεύματα .
Στο τέλος της συνέλευσης , η τάξη των κληρικών τον επέλεξε για να εκφωνήσει τις αποφάσεις της .
Ευφυής , εύστροφος και καλός ρήτορας , ο Ρισελιέ εντυπωσίασε όχι μόνο τα μέλη της συνέλευσης αλλά και την ίδια τη βασιλομήτορα , τη [ Μαρία των Μεδίκων , που ήταν και αντιβασίλισσα .
Με την επιρροή τη δική της , ο Ρισελιέ κέρδισε μια θέση στην Αυλή ως προσωπικός πνευματικός της βασίλισσας Άννας της Αυστριακής , συζύγου του Λουδοβίκου ΙΓ ' .
Ωστόσο η ιεροσύνη δεν ενδιέφερε ιδιαίτερα τον Ρισελιέ .
Πολύ σύντομα τα καθήκοντα του πνευματικού αντικαταστάθηκαν με τα καθήκοντα του γραμματέα ( υπουργού ) του Πολέμου και των Εξωτερικών .
Ο Ρισελιέ ανέβηκε πολιτικά υπηρετώντας πιστά τον Κοντσίνο Κοντσίνι , τον πιο ισχυρό υπουργό του βασιλείου . Όμως τον Απρίλιο του 1617 , μετά από δολοπλοκία , ο Κοντσίνι δολοφονήθηκε και η Μαρία των Μεδίκων ανατράπηκε με εντολή του γιου της , Λουδοβίκου ΙΓ΄ .
Με τον προστάτη του νεκρό , ο Ρισελιέ έχασε την εξουσία του και αναγκάστηκε να επιστρέψει στη Λυσόν .
Στη συνέχεια ο βασιλιάς τον εξόρισε στην παπική πόλη της Αβινιόν , όπου ο Ρισελιέ , για να καταπραΰνει την πίκρα του και την οργή του άρχισε να συγγράφει , δραστηριότητα που τη συνέχισε κατά καιρούς ως το τέλος της ζωής του .
Το 1619 η Μαρία των Μεδίκων δραπέτευσε από το ανάκτορο του Μπλουά , όπου ήταν αιχμάλωτη , και ηγήθηκε μία αριστοκρατικής επανάστασης ενάντια στον γιο της , βασιλιά Λουδοβίκο ΙΓ΄ .
Τότε ο βασιλιάς , με ανάμεικτα αισθήματα προς τον Ρισελιέ , τον ανακάλεσε στην Αυλή πιστεύοντας ότι ήταν σε θέση να μεταπείσει τη μητέρα του .
Ο Ρισελιέ πέτυχε στην αποστολή του , συμφιλιώνοντας το βασιλιά με τη μητέρα του .
Ο Ρισελιέ άρχισε σιγά σιγά να γίνεται παντοδύναμος .
Το 1622 ο βασιλιάς τον πρότεινε για καρδινάλιο και ο Πάπας Γρηγόριος ΙΕ΄ συμφώνησε χρίζοντάς τον καρδινάλιο στις 19 Απριλίου 1622 .
Στις 29 Απριλίου του 1624 ο Ρισελιέ διορίστηκε στο υπουργικό συμβούλιο του βασιλιά ως γραμματέας του Ναυτικού και του Εμπορίου .
Στις 13 Αυγούστου του ίδιου έτους , και σε ηλικία 39 ετών , ο καρδινάλιος Ρισελιέ έγινε πρωθυπουργός ( όμως διορίστηκε επίσημα πρόεδρος του συμβουλίου το Νοέμβριο του 1629 ) .
Ο Ρισελιέ κατάλαβε ότι το στέμμα της Γαλλίας είχε χάσει μεγάλο μέρος από το κύρος του από την εποχή που βασίλευε ο Ερρίκος Δ΄ .
Πιστεύοντας ότι `` οι βασιλιάδες είναι η ζωντανή εικόνα του Θεού '' , έβαλε σαν πρώτο του σκοπό να αποκαταστήσει τη μοναρχία στην παλιά της αίγλη .
Σ ' όλο το διάστημα της πρωθυπουργίας του δεν κάλεσε ούτε μία φορά τα μέλη του Κοινοβουλίου σε σύσκεψη , και καθώς ο Λουδοβίκος ήταν αδύνατος και άβουλος , ο Ρισελιέ έμεινε ο απόλυτος κυβερνήτης της Γαλλίας .
Η πολιτική του καρδινάλιου Ρισελιέ περιλάμβανε δύο πρωταρχικούς στόχους : τη συγκεντρωτική διοίκηση στη Γαλλία και την αντίθεση στη δυναστεία των Αψβούργων ( η οποία κυβερνούσε την Αυστρία και την Ισπανία ) .
Το 1626 διέταξε να γκρεμιστούν όλα τα οχυρωμένα κάστρα , με μόνη εξαίρεση εκείνων που ήταν απαραίτητα για την άμυνα ενάντια σε εισβολείς . Έτσι στέρησε από τους πρίγκιπες , τους δούκες και άλλους αριστοκράτες , σημαντικές αμυντικές θέσεις που θα μπορούσαν να χρησιμοποιηθούν ενάντια στα στρατεύματα του βασιλιά σε περίπτωση εξέγερσης .
Αυτό είχε ως αποτέλεσμα , ο Ρισελιέ να γίνει μισητός από την πλειοψηφία της αριστοκρατίας . Ένα άλλο εμπόδιο για τη συγκέντρωση της εξουσίας ήταν ο θρησκευτικός διχασμός στη Γαλλία .
Οι Ουγενότοι , μία από τις μεγαλύτερες πολιτικές και θρησκευτικές παρατάξεις στη χώρα , έλεγχαν μία σημαντική στρατιωτική δύναμη και ήταν σε εξέγερση .
Το 1627 , ο Ρισελιέ διέταξε το στρατό να πολιορκήσει την πόλη Λα Ροσέλ , όπου , με τη βοήθεια του βασιλιά της Αγγλίας Καρόλου A΄ , είχαν οχυρωθεί οι επαναστατημένοι Ουγενότοι .
Η πόλη έπεσε μετά από ένα χρόνο ( το 1628 ) αλλά οι Ουγενότοι συνέχισαν τον αγώνα . Ύστερα , αφού κατέστειλε και τις άλλες εξεγέρσεις τους , ο Ρισελιέ , χωρίς να θίξει τα θρησκευτικά τους δικαιώματα τα οποία τους είχε παραχωρήσει ο Ερρίκος Δ ' το 1598 με το Έδικτο της Νάντης , πρότεινε στον Λουδοβίκο και τον έπεισε να υπογράψει άλλο διάταγμα ( 28 Ιουνίου 1629 ) το οποίο στερούσε από τους Ουγενότους τα πολιτικά και τα στρατιωτικά τους δικαιώματα .
Αφού αφόπλισε τους Ουγενότους , ο Ρισελιέ στράφηκε προς τους μεγαλοευγενείς και εξουδετέρωσε όλους εκείνους που θα μπορούσαν να αμφισβητήσουν την απόλυτη βασιλική εξουσία .
Το 1630 ματαίωσε μία προσπάθεια της βασιλομήτορος και των ευγενών να πείσουν τον βασιλιά να τον διώξει .
Η Μαρία των Μεδίκων εξορίστηκε στην Κομπιέν και πολλοί από τους ευγενείς φυλακίστηκαν ή εκτελέστηκαν .
Ο Ρισελιέ εξακολούθησε να καταπνίγει με μεγάλη σκληρότητα διάφορες τέτοιες συνωμοσίες .
Το 1632 , λόγου χάρη , καρατομήθηκε ο Ερρίκος B´ του Μονμορανσί , ο οποίος είχε τολμήσει να εξεγερθεί κατά του θρόνου .
Εξουδετερώνοντας τους ισχυρούς ευγενείς και επανδρώνοντας τον μηχανισμό της διοίκησης με ανθρώπους του , ο Ρισελιέ κατόρθωσε να διασφαλίσει την εσωτερική συνοχή της χώρας και να σταθεροποιήσει την απόλυτη εξουσία του βασιλιά .
Η εξωτερική πολιτική του Ρισελιέ είχε σκοπό να αποκαταστήσει την επιρροή και τη δύναμη της Γαλλίας στην Ευρώπη και κυρίως στην Αυστρία και την Ισπανία .
Πριν την άνοδο του Ρισελιέ στην εξουσία , οι περισσότερες χώρες της Ευρώπης είχαν εμπλακεί στον Τριακονταετή Πόλεμο .
Η Γαλλία δεν ήταν ανοιχτά σε πόλεμο με τους Αψβούργους , ο οποίοι κυβερνούσαν την Ισπανία και την Αγία Ρωμαϊκή Αυτοκρατορία , και γι ' αυτό οι βοήθειες και οι ενισχύσεις δίνονταν στους αντιπάλους τους κρυφά .
Το 1629 ο αυτοκράτορας Φερδινάνδος Β΄ της Αγίας Ρωμαϊκής Αυτοκρατορίας υπέταξε πολλούς από τους Προτεστάντες αντιπάλους του στη Γερμανία .
Ο Ρισελιέ , θορυβημένος από την επιρροή του Φερδινάνδου , και παρότι καρδινάλιος της Ρωμαιοκαθολικής Εκκλησίας , δεν δίστασε να προτρέψει τους Σουηδούς προτεστάντες να εισβάλλουν στη Γερμανία , ενισχύοντάς τους οικονομικά .
Για να αντιμετωπίσει τα στρατιωτικά έξοδα , ο Ρισελιέ επέβαλε φόρο στο αλάτι και στην ακίνητη περιουσία .
Για να κάνει πιο αποτελεσματική την είσπραξη των φόρων και για να περιορίσει τη διαφθορά στο ελάχιστο δυνατό , παρέκαμψε τους τοπικούς εφοριακούς αντικαθιστώντας τους με υπαλλήλους στην άμεση υπηρεσία του στέμματος .
Η οικονομική πολιτική του Ρισελιέ προκάλεσε διάφορες εξεγέρσεις , οι οποίες αντιμετωπίστηκαν με αγριότητα .
Ο Ρισελιέ συνέβαλε σημαντικά στη μετατροπή του Τριακονταετούς Πολέμου από μία σύγκρουση Προτεσταντών εναντίον Καθολικών σε πόλεμο εναντίον της ηγεμονίας των Αψβούργων .
Κατά τα τελευταία χρόνια της ζωής του πέτυχε μεγάλες νίκες εναντίον του αυτοκρατορικού στρατού της Γερμανίας .
Σ ' αυτή τη διαμάχη η Γαλλία στράγγιξε αποτελεσματικά τους πόρους της αυτοκρατορίας των Αψβούργων και την οδήγησε αμείλικτα στην πτώχευση .
Ο ίδιος ωστόσο δεν μπόρεσε να δρέψει τους καρπούς των κόπων του .
Το όραμά του υλοποιήθηκε μετά τον θάνατό του , με τη Συνθήκη της Βεστφαλίας , το 1648 .
Ο Ρισελιέ δυσαρεστήθηκε από την άρνηση του Πάπα Ουρβανού Η΄ να τον ονομάσει απεσταλμένο του Πάπα στη Γαλλία . Όμως παρά τις ταραγμένες σχέσεις του με τη Ρωμαιοκαθολική Εκκλησία , ο Ρισελιέ δεν υποστήριξε την αποκήρυξη της παπικής εξουσίας στη Γαλλία .
Ο Ρισελιέ υπήρξε αναμφισβήτητα ο μεγαλύτερος πολιτικός στην ιστορία της Γαλλίας .
Ωστόσο τον μίσησαν οι πάντες .
Γλίτωσε από δεκάδες απόπειρες δολοφονίας , και παρά την κακή υγεία του κατόρθωσε να ζήσει 57 χρόνια .
Από την παιδική ηλικία , η υγεία του Ρισελιέ ήταν εύθραυστη με αποτέλεσμα ο ίδιος να περνά συχνά περιόδους κακής υγείας .
Για πολλά χρόνια υπέφερε από πυρετούς ( ενδεχομένως ελονοσία ) , φυματίωση με συρίγγιο και ημικρανίες .
Τελικά πέθανε από μόλυνση λόγω σταφυλόκοκκου στις 4 Αυγούστου 1642 .
Ωστόσο πρόλαβε να υποδείξει ως διάδοχό του τον Μαζαρέν , ο οποίος ήταν ένας από τους πιο πιστούς οπαδούς του .
Το Παρεκκλήσιο της Σορβόνης , το οποίο χτίστηκε από τον Ζακ Λεμερσιέ , αποτελεί μνημείο αφιερωμένο στον Ρισελιέ , του οποίου το οικόσημο βρίσκεται στα στηρίγματα του τρούλου και στο μαρμάρινο τάφο του .
Ο Ρισελιέ ήταν διάσημος προστάτης των τεχνών .
Ο ίδιος ήταν συγγραφέας διάφορων θρησκευτικών και πολιτικών έργων και αρκετά καλός ζωγράφος και μουσικός .
Επιπλέον έστειλε αντιπροσώπους του στο εξωτερικό προς αναζήτηση βιβλίων και χειρογράφων για να εμπλουτίσει τη βιβλιοθήκη του .
Στη διαθήκη του όρισε πως η βιβλιοθήκη του θα πρέπει να είναι χρήσιμη όχι μόνο για την οικογένειά του , αλλά να είναι ανοικτή σε σταθερές ώρες για τους μελετητές .
Η βιβλιοθήκη μεταφέρθηκε στη Σορβόνη το 1660 .
Ο Ρισελιέ υπήρξε μέντορας πολλών συγγραφέων , μεταξύ των οποίων και του περίφημου θεατρικού συγγραφέα Πιέρ Κορνέιγ .
Επίσης , το 1635 ίδρυσε τη Γαλλική Ακαδημία .
Ο Ρισελιέ επέβλεψε την κατασκευή του δικού του παλατιού στο Παρίσι , του Παλαί Καρντινάλ , το οποίο το 1642 κληροδοτήθηκε στο βασιλιά και είναι το γνωστό σήμερα Παλαί Ρουαγιάλ .
Η θητεία του Ρισελιέ ήταν μία κρίσιμη περίοδος για τη μεταρρύθμιση στη Γαλλία .
Πριν απ ' αυτόν , η πολιτική δομή της χώρας ήταν σε μεγάλο βαθμό φεουδαρχική , με ισχυρούς ευγενείς και ευρεία ποικιλία νόμων σε διάφορες περιοχές .
Κατά περιόδους , ορισμένα τμήματα της αριστοκρατίας συνωμότησαν εναντίον του βασιλιά , ανέπτυξαν ιδιωτικούς στρατούς και συμμάχησαν με ξένες δυνάμεις .
Το σύστημα αυτό έδωσε τη θέση του στην κεντρική εξουσία υπό τον Ρισελιέ .
Ο Ρισελιέ , αμείλικτος στους εχθρούς του , αλλά και μεγάλος πολιτικός με εξαιρετικές ικανότητες , αποκατέστησε την ισχύ του γαλλικού στέμματος , χάρισε τάξη και ενότητα στη χώρα , εξασφάλισε για τη Γαλλία μιαν ηγετική θέση στα ζητήματα της Ευρώπης και προστάτεψε τις Καλές Τέχνες .
Πίστευε ότι ο σκοπός για την ανάπτυξη του έθνους δικαιολογούσε τα μέσα , και αυτό τον οδήγησε να καταστρέψει χωρίς οίκτο πολλές από τις τοπικές ελευθερίες της Γαλλίας , να καταπιέσει τη χώρα με φόρους και να συντρίψει κάθε μορφή συνταγματικής διακυβέρνησης .
Λογόκρινε τον Τύπο , θέσπισε ένα μεγάλο δίκτυο εσωτερικών κατασκόπων , απαγόρευσε τη συζήτηση πολιτικών θεμάτων στις δημόσιες συνελεύσεις , και όσοι τόλμησαν να συνωμοτήσουν εναντίον του οδηγήθηκαν στη δικαιοσύνη και εκτελέστηκαν .
Ωστόσο κανένα από τα συμφέροντα της Γαλλίας δε θυσιάστηκε ποτέ στις προσωπικές του φιλοδοξίες . `` Υπήρξα αυστηρός σε μερικούς '' , έλεγε , `` για να είμαι καλός σε όλους '' .
Και πραγματικά , φαίνεται ότι ταύτιζε τον εαυτό του ολοκληρωτικά με το κράτος .
Το 1642 , λίγο πριν το θάνατό του , είπε : `` Δεν είχα ποτέ κανέναν άλλον εχθρό , παρά μόνον τους εχθρούς του κράτους '' .