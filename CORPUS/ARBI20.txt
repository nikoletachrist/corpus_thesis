Στη Γερμανία , όπου η είδηση για την επιτυχία του « Βασιλικού » είχε προηγηθεί της άφιξης του θεάτρου , η υποδοχή του θιάσου στη Φρανκφούρτη και στο Βερολίνο υπήρξε εντυπωσιακή .
Η αμαξοστοιχία σταμάτησε στον σταθμό του Koblenz , όπου ο καθηγητής Hans Meissner , γενικός διευθυντής της Όπερας της Φρανκφούρτης , και άλλοι διευθυντές γερμανικών θεάτρων επιβιβάστηκαν ως τιμητική συνοδεία έως την πόλη του Goethe ( Γιόχαν Βόλφγκανγκ Γκαίτε ) .
Φθάνοντας στην πλατεία του Hauptbahnhof , τιμητικά αγήματα είχαν παραταχθεί και οι αρχές της πόλης με πολλούς δημοσιογράφους και Γερμανούς ηθοποιούς περίμεναν να υποδεχθούν το Βασιλικό Θέατρο .
Οι γερμανικές εφημερίδες υπερέβησαν τις αγγλικές συναδέλφους τους αφιερώνοντας ενθουσιώδεις κριτικές , υπογραμμίζοντας την ελληνική λιτότητα και το ρυθμό των παραστάσεων .
Ο δήμαρχος της Φρανκφούρτης έδωσε δεξίωση για διακόσια άτομα στην Kaisersaal , την ιστορική αίθουσα της στέψης των Γερμανών αυτοκρατόρων , και απένειμε το μετάλλιο της πόλης στον Μπαστιά .
Στην ομιλία του ο Μπαστιάς , την ώρα που τα σύννεφα του πολέμου πύκνωναν απειλητικά πάνω από την Ευρώπη και η φασιστική Ιταλία έψαχνε αφορμή να επιτεθεί στους Έλληνες , θύμισε στους Γερμανούς τις πνευματικές σχέσεις τους με την Ελλάδα τονίζοντας : Όταν Γερμανοί ανήκοντες εις την οικογένειαν της τέχνης και των γραμμάτων , μας λέγουν ότι μας αγαπούν , ημείς τους πιστεύομεν .
Διότι , είνε αδύνατον να δεχθώμεν , ότι τα πνευματικά τέκνα του Γκαίτε , του Σίλερ [ Friedrich Schiller , 1759-1805 ] , του Κλάιστ , του Βιλάμοβιτς , του Ντρέπφελ , που τόσον ελάτρευσαν την Ελλάδα , ημπορούν να παραμείνουν αδιάφορα ή να είνε εχθρικά απέναντι της Ελλάδος .
Πιστεύομεν , λοιπόν , βαθύτατα εις όσα μας είπατε και διόλου δεν κατατάσσομεν τους λόγους σας εις την κατηγορίαν των αχρώμων , αγεύστων και αόσμων εθιμοτυπικών εκφράσεων των επισήμων γευμάτων .
Φτάνοντας στο σταθμό του Βερολίνου , το Anhalter Bahnhof , τον βρήκαν σημαιοστόλιστο με μεγάλες ελληνικές και γερμανικές σημαίες .
Ακολούθησαν δηλώσεις επισήμων και Γερμανών καλλιτεχνών .
Η παράσταση , στο νεότευκτο `` Schiller-Theater '' , ήταν μία ακόμα διεθνής επιτυχία . Όλο το διπλωματικό σώμα του Βερολίνου ήταν παρόν .
Εκ μέρους του Αδόλφου Χίτλερ επιδόθηκε στον Μπαστιά και στον Ροντήρη το παράσημο του Ανωτέρου Ταξιάρχη του Γερμανικού Αετού , ενώ ο δήμαρχος του Βερολίνου παρέθεσε πρόγευμα στο Δημαρχείο .
Η νέα `` Γενική Διεύθυνσις Γραμμάτων και Καλών Τεχνών '' στεγάστηκε από τον διευθυντή της , τον Κωστή Μπαστιά , στην οδό Φωκίωνος 7 , λίγα βήματα από το κεντρικό υπουργείο Παιδείας στην οδό Ευαγγελιστρίας , αλλά αρκετά μακριά για να προστατεύεται η ανεξαρτησία της από το υπόλοιπο υπουργείο .
Από τις πρώτες ενέργειές του ήταν η κατάργηση της παλιάς Λέσχης Καλλιτεχνών Ατελιέ στην Καραγιώργη Σερβίας , που , όπως δήλωσε στον Δημήτρη Ψαθά , είχε καταντήσει `` κέντρο χαρτοπαιξίας των καθώς πρέπει κυριών '' , και να ιδρύσει τη Στέγη Γραμμάτων και Τεχνών , έναν νέο θεσμό , όπου συγκέντρωσε όλα τα καλλιτεχνικά σωματεία —ζωγράφους , γλύπτες , λογοτέχνες και μουσουργούς .
Στην ομιλία του στα εγκαίνια της Στέγης ( 1938 ) , ο Μπαστιάς είπε , « Μα είναι δυνατόν [ ... ] να δει προκοπή και άνθηση πραγματική ο άνθρωπος όταν λογαριάζει χασομέρηδες τους πνευματικούς και καλλιτεχνικούς παράγοντες ; » .
Εγκαινιάζει , επίσης , τον θεσμό της Πανελληνίου Καλλιτεχνικής Εκθέσεως στο Ζάππειο ( 1938 ) , και των Κρατικών Λογοτεχνικών Βραβείων ( 1938 ) .Για την Πανελλήνιο Καλλιτεχνική Έκθεση , ο Μπαστιάς με τον διευθυντή Καλών Τεχνών Παντελή Πρεβελάκη αγωνίστηκαν να υποστηρίξουν τις νεωτεριστικές τάσεις στην σύγχρονη τότε τέχνη , την εποχή που τα ολοκληρωτικά καθεστώτα , όπως της Γερμανίας και της Σοβιετικής Ένωσης , είχαν θέσει σε διωγμό τους καλλιτέχνες της « παρακμής » , όπως τους έλεγαν .
Τελικά , παρά τις παρεμβάσεις των ακαδημαϊκών ζωγράφων στον Μεταξά , επεκράτησαν οι θέσεις του Μπαστιά και του Πρεβελάκη .
Τον Αύγουστο του 1938 , ο Μπαστιάς ανακοίνωσε και τα ονόματα της πρώτης επιτροπής λογοτεχνικών βραβείων . Ήταν ο ίδιος και οι Παντελής Πρεβελάκης , Γρηγόριος Ξενόπουλος , Μιλτιάδης Μαλακάσης , Θόδωρος Συναδινός , Άριστος Καμπάνης και Λέων Κουκούλας .
Τα βραβεία του 1938 αφορούσαν την ποίηση , το μυθιστόρημα , το δοκίμιο και το θέατρο και απενεμήθησαν στους Άγγελο Σικελιανό ( ποίηση ) , Μενέλαο Λουντέμη , Κοσμά Πολίτη και Ειρήνη η Αθηναία ( πεζογραφία ) , Κλέωνα Παράσχο και Πέτρο Ωρολογά ( δοκίμιο ) , και Διονύσιο Ρώμα ( θεατρικό έργο ) .
Ακολούθησε άλλη μία απονομή το 1940 για τα Λογοτεχνικά Βραβεία του 1939 και διακόπηκαν λόγω του πολέμου , για να συνεχιστούν το 1956 , πάλι με τον Μπαστιά στην επιτροπή , για να φανεί η συνέχεια με τα προπολεμικά βραβεία .
Αλλά , και η Πανελλήνιος Καλλιτεχνική Έκθεση ακολούθησε την ίδια πορεία με τρεις εκθέσεις έως τον Απρίλιο του 1940 .
Συνεχίστηκε , δε , ο θεσμός το 1948 . Ένα από τα θέματα που απασχόλησαν τον Μπαστιά ήταν και η μουσική , την εποχή που δεν υπήρχε Κρατική Ορχήστρα .
Υπήρχε η Συμφωνική Ορχήστρα του Ωδείου Αθηνών με μαέστρο τον Δημήτρη Μητρόπουλο και διευθυντή του Ωδείου τον μαέστρο Φιλοκτήτη Οικονομίδη ( 1889-1957 ) , που λειτουργούσε μόνον πέντε μήνες το χρόνο .
Σε συνεργασία με τον Οικονομίδη και με την υποστήριξη του Μητρόπουλου , που τότε ετοιμαζόταν να αναλάβει τη Συμφωνική Ορχήστρα της Μιννεάπολης , ο Μπαστιάς ανακοίνωσε τον Οκτώβριο του 1938 ότι από εκείνη τη μέρα η ορχήστρα θα λειτουργεί δώδεκα μήνες το χρόνο .
Από την Μιννεάπολη ο Μητρόπουλος του τηλεγραφεί : `` Que Dieu vous benisse grand ami , tout mon coeur avec vous '' ( `` Ο Θεός να σας ευλογεί , μεγάλε φίλε .
Η καρδιά μου είναι μαζί σας '' ) .
Γυρίζοντας από τη `` Μεγάλη Τουρνέ '' , και αφού είχε λύσει το πρόβλημα της μονιμοποίησης της Συμφωνικής Ορχήστρας , προϋπόθεση για την ύπαρξη όπερας , ο Μπαστιάς ξεκίνησε τη δημιουργία της πρώτης Κρατικής Λυρικής Σκηνής .
Καθοριστικό στην πραγματοποίηση της προσπάθειας ήταν η στέγαση του νέου θεάτρου , ειδικά όταν ο υπουργός-διοικητής πρωτευούσης Κώστας Κοτζιάς είχε αποφασίσει την κατεδάφιση του νεοκλασικού Δημοτικού Θεάτρου , έργο του Ziller ( Έρνστ Τσίλλερ , 1837-1923 ) που για χρόνια συζητήτο ως η πιο πιθανή λύση .
Ο Μπαστιάς έλυσε το γόρδιο δεσμό της Λυρικής αποφασίζοντας να τη στεγάσει στο Βασιλικό Θέατρο .
Στο πρόγραμμα των εγκαινίων του νέου θεάτρου στις 5 Μαρτίου 1940 έγραψε : Για να δημιουργήσουμε ένα άλλο κτίριο Θεάτρου , με τον τεχνικό και φροντιστηριακό οπλισμό που 'χει σήμερα το Βασιλικό , και το έμψυχο τεχνικό υλικό που διαθέτει σήμερα , και πάρα πολλά χρήματα θα χρειάζονταν , μα κι ' άλλα δέκα τουλάχιστον χρόνια .
Στεγάζουμε το Λυρικό Θέατρο στην ίδια Σκηνή με το Θέατρο πρόζας σε τρόπο που να επωφεληθεί απ ' όλα τα εφόδια ενός άρτιου και καλά οργανωμένου θεάτρου .
Αν η γενική κατάσταση που κρατάει σ ' ανησυχία όλον τον κόσμο ξεκαθαρίσει , κι ' αν τα Δημόσια οικονομικά επιτρέψουνε τη δημιουργία και δεύτερου μεγάλου θεάτρου , τότε θα γίνη κι ' αυτό .
Στο μεταξύ όμως , η Λυρική Σκηνή θα 'χη αρχίσει .
Και πριν ακόμα υπάρξουν τα άψυχα θα 'χη δημιουργηθή το καλύτερο έμψυχο υλικό για ένα μουσικό θέατρο .
Το επόμενο πρόβλημα που αντιμετώπισε ο Μπαστιάς ήταν η στελέχωση της νέας όπερας . Ήθελε καλλιτέχνες με εμπειρία στα ευρωπαϊκά λυρικά θέατρα και νέους τραγουδιστές που θα μπορούσαν να διαμορφωθούν σωστά , μακριά από τα παλαιά στελέχη του Ελληνικού Μελoδράματος .
Παρόμοιες απόψεις είχε εκφράσει και ο μαέστρος Δημήτρης Μητρόπουλος λέγοντας : Φρονώ ότι δια να γίνη ελληνικόν μελόδραμα , μία δηλαδή κρατική λυρική σκηνή , δεν ημπορούν να χρησιμοποιηθούν οι παλαίμαχοι μελοδραματικοί μας καλλιτέχναι . [ ... ] Θα το πω έστω και αν φανώ σκληρός , [ ... ] οι σημερινοί ηθοποιοί του μελοδράματος είναι ακατάλληλοι .
Διότι , απλούστατα , οι περισσότεροι είναι αμόρφωτοι μουσικώς ή εάν έχουν σχετική μουσικήν μόρφωσιν είναι κακομορφωμένοι . [ ... ] Πρέπει να παύσει η βασιλεία των ηθοποιών που θέλουν να επιβάλλουν την προσωπικότητά τους στο έργο και να αρχίσει η βασιλεία των μαέστρων , δια να μπορέση να πάρη την πρωτεύουσαν θέσιν του το μουσικόν ακρόαμα .
Στους μαέστρους πλέον —και κατόπιν εις τον σκηνοθέτην— πρέπει ν ' ανήκη η ερμηνεία του έργου .
Στο πρώτο επιτελείο συμμετείχαν : ο Εβραίος αρχιμουσικός της Volksoper της Βιέννης Walter Pfeffer ( 1897-1970 ) , που μετά το Anschluss , την προσάρτηση της Αυστρίας από τη ναζιστική Γερμανία ( 1938 ) , βρέθηκε πρόσφυγας και εξελίχθηκε σε έναν από τους σημαντικότερους στυλοβάτες της Λυρικής , o Γερμανοεβραίος σκηνοθέτης της όπερας της Πράγας Renato Mordo , η Ισπανίδα λυρική υψίφωνος Ελβίρα ντε Ιντάλγκο ( 1892-1980 ) , που είχε εμφανιστεί στο ρόλο της Ροζίνας στον Κουρέα της Σεβίλλης σε εξήντα παραστάσεις σε όλο τον κόσμο , δίπλα στον μεγάλο Enrico Caruso και προσελήφθη ως καλλιτεχνική σύμβουλος του Μπαστιά , η διευθύντρια χορωδίας Έλλη Νικολαΐδη ( 1914-1994 ) , που εξορίστηκε για χρόνια στη Μακρόνησο , στο Τρίκερι και στη Χίο και ο χορογράφος Σάσα Μάχωφ .
Το επιτελείο συμπληρώθηκε με 120 άτομα —σολίστ , χορωδία , μπαλέτο και σχολή μπαλέτου .
Στις 5 Μαρτίου 1940 , εγκαινιάστηκε η Λυρική με την οπερέτα Νυχτερίδα ( Γιόχαν Στράους ο νεότερος , 1825-1899 ) , και ο μουσικοκριτικός του Ελευθέρου Βήματος Ιωάννης Ψαρούδας έγραψε : Προχθές το βράδυ το πρόβλημα του ελληνικού επισήμου μελοδράματος , που τόσα χρόνια μας απασχολούσε , επί τέλους ελύθη , ο θρύλος έγινε πραγματικότης . [ ... ] Είνε άραγε ανάγκη να τονίσωμε το τι οφείλομε στον κ.
Κωστή Μπαστιά ; Τον Ιούνιο του 1940 , η σύμβουλος de Hidalgo ζήτησε από τον Μπαστιά να ακούσει μία μαθήτριά της , τη δεκαεξάχρονη Μαριάννα Καλογεροπούλου , την μετέπειτα δραματική υψίφωνο Μαρία Κάλλας , που έμεινε στην ιστορία ως `` La Divina '' .
Μέσα σε μία εβδομάδα είχε υπογράψει το πρώτο της συμβόλαιο ως χορωδός της Λυρική , αλλά με εντολή του Μπαστιά να μη συμμετέχει στις εργασίες της χορωδίας , για να συνεχίσει τις σπουδές της με την de Hidalgo .
Τον Ιανουάριο του 1941 , ενώ εμαίνετο ο πόλεμος στο Αλβανικό μέτωπο , ο Μπαστιάς έδωσε την ευκαιρία στην Κάλλας να εμφανιστεί για πρώτη φορά επαγγελματικά σε μία απογευματινή παράσταση στον Βοκκάκιο του Φραντς φον Σουπέ .
Η Κάλλας ποτέ δεν έπαψε να λέει ότι ο Μπαστιάς ήταν ο πρώτος που την αναγνώρισε .
Με την είσοδο των Γερμανικών στρατευμάτων στην Αθήνα στις 27 Απριλίου 1941 , ο Μπαστιάς αποχώρησε από τη Γενική Διεύθυνση Γραμμάτων και Τεχνών και από το Βασιλικό Θέατρο , που αμέσως μετονομάσθηκε Εθνικό Θέατρο .
Φυλακίσθηκε στα κρατητήρια της οδού Ελπίδος με την κατηγορία ότι ασκούσε `` έντεχνον φιλοαγγλικήν προπαγάνδαν '' , αργότερα αφέθηκε ελεύθερος αλλά αποφασίσθηκε ο εκτοπισμός του στην Άρτα ως `` επικίνδυνος '' —απόφαση που δεν υλοποιήθηκε .
Συνεργάστηκε με τη Μαρίκα Κοτοπούλη ως σκηνοθέτης , αλλά το όνομά του δεν έμπαινε στο πρόγραμμα για να μην προκαλούν τις αρχές .
Σύντομα δημιούργησε ένα νέο θέατρο με τη χρηματοδότηση ενός Συριανού επιχειρηματία , το `` Θέατρον Αθηνών '' , που είχε δύο τμήματα , το δραματικό και το λυρικό .
Το πρώτο εμφανιζόταν στο θέατρο `` Κυβέλης-Ούφα '' στο Σύνταγμα και το δεύτερο στα παλαιά `` Ολύμπια '' της οδού Ακαδημίας .
Αρκετοί ηθοποιοί του Εθνικού τον ακολούθησαν , όπως οι Ελένη Παπαδάκη , Θάνος Κωτσόπουλος , Χρήστος Ευθυμίου , Μαρία Αλκαίου , Κρινιώ Παπά και η υψίφωνος Ζωή Βλαχοπούλου .
Από το ελεύθερο θέατρο ο Γιώργος Παππάς , και από το χώρο του λυρικού θεάτρου η Μαίρη Ταμπάση , ο Ευάγγελος Μαγκλιβέρας , η Μιρέιγ Φλερύ , ο Μάνος Φιλιππίδης κ.ά . υπέγραψαν συμβόλαια με το νέο θέατρο .
Στον κύκλο του Θεάτρου Αθηνών προσχώρησαν και οι μαέστροι Τότης Καραλίβανος , Αντίοχος Ευαγγελάτος και Σπ .
Βαλτετσιώτης , οι σκηνοθέτες Πέλος Κατσέλης , Ντίνος Γιαννόπουλος και Σωκράτης Καραντινός , οι σκηνογράφοι Γιώργος Βακαλό , Μάριος Αγγελόπουλος και Σπύρος Παπαλουκάς , και ως ενδυματολόγος , ηθοποιός και μεταφραστής ο μετέπειτα αξιόλογος σκηνοθέτης Αλέξης Σολομός .
Ο θεατρικός συγγραφέας Αλέκος Σακελλάριος διηγείται πώς ο Γερμανός φρούραρχος κάλεσε όλους τους διευθυντές θεάτρων στην Kommandantur , στο γερμανικό αρχηγείο , για να τους επιπλήξει επειδή δεν περιελάμβαναν αρκετά γερμανικά έργα στο ρεπερτόριό τους .
Εκεί , εκτός του Σακελλάριου ήταν ο Μπαστιάς , ο σύζυγος της Κοτοπούλη , Γιώργος Χέλμης , ο Βασίλης Αυλωνίτης , ο Θόδωρος Κρίτας κ.ά .
Ο Γερμανός ξεκίνησε με τον Μπαστιά ρωτώντας τον αν έχει αντίρρηση να ανεβάσει γερμανικά έργα , και όταν ο Μπαστιάς απάντησε ότι δεν έχει , τον ρώτησε αν είχε υπόψη του κανένα .
Ο Μπαστιάς είπε τότε : `` Βεβαίως , τους Ληστές του Σίλλερ ! `` , ένα έργο για την αντίσταση στο ζυγό και τον μέχρι θάνατο αγώνα κατά της τυραννικής εξουσίας .
Ο Γερμανός πήδηξε τρία μέτρα : `` Τι είναι αυτά που λέτε ; Αυτό το έργο είναι απαγορευμένο '' .
Ο Μπαστιάς απάντησε : `` Γιατί , Μήπως δεν είναι Γερμανός ο Σίλλερ ; Ή δεν κατάλαβα καλά '' .
Και ο Σακελλάριος συνεχίζει : `` Αυτή η λεβεντιά του Μπαστιά έδωσε και σε μας τους άλλους το κουράγιο να αντιδράσουμε '' .
Το Θέατρον Αθηνών λειτούργησε από τις 10 Οκτωβρίου 1942 έως τις 6 Ιανουαρίου 1943 , όταν ο χρηματοδότης χρεοκόπησε και ο Μπαστιάς πούλησε το μοναδικό του σπίτι στη Γλυφάδα για τις αποζημιώσεις των καλλιτεχνών και των τεχνικών .
Ο Αλέξης Σολομός , που έζησε από κοντά την πορεία του Θεάτρου , έγραψε πικρά : Κι ο Μπαστιάς περνάει , δίχως κανένας απ ' το λαό του να του κάνει πια τεμενά , χωρίς κανένα χαμόγελο να εκλιπαρεί την εύννοιά του όπως πρώτα .
Καταστραμμένος οικονομικά , χωρίς εργασία , έχοντας εκδιωχθή από τους Γερμανούς , που είχαν επιτάξει το διαμέρισμα που νοίκιαζε στην οδό Αμερικής , χωρισμένος από τη δεύτερη σύζυγό του , τη φιλόλογο και ιστορικό της τέχνης Έφη Φερεντίνου , βρήκε ένα διαμέρισμα στην οδό Μαυρομματέων , όπου εγκαταστάθηκε μαζί με τον επτάχρονο γιό του , Γιάννη .
Τον Αύγουστο 1943 ανέλαβε τη στήλη κριτικής βιβλίου στην εφημερίδα Η Βραδυνή και τον Οκτώβριο 1943 αναλαμβάνει σκηνοθέτης στο θίασο Βασίλη Αργυρόπουλου στην Ιπποκράτους .
Δημιουργεί , επίσης , τη δραματική σχολή Μπαστιά στο σαλόνι του σπιτιού του , όπου πολλοί νέοι και νέες έτρεξαν να φοιτήσουν στον μεγάλο θεατράνθρωπο .
Το καλοκαίρι του 1943 γράφει και την κωμωδία Ο Αριστοφάνης , `` σε θλιβερές ώρες απομόνωσης '' , όπως ο ίδιος λέει στην εισαγωγή του , έχοντας κατανοήσει ότι η αναβίωση της αττικής κωμωδίας έπρεπε να ακολουθήσει την αναβίωση του αρχαίου δράματος , αντί να περιορίζεται σε οικτρά μπουλούκια που πρόσφεραν βωμολοχία και προστυχιά στην επαρχία .
Ο θεατρικός κριτικός Κώστας Γεωργουσόπουλος έγραψε για τον Αριστοφάνη του Μπαστιά : Το κεντρικό όμως μοτίβο [ του Αριστοφάνη ] , που ο Μπαστιάς το επαναφέρει τρεις τουλάχιστον φορές μέσα στο έργο , είναι η [ ... ] `` Αναβίωση της Αρχαίας Κωμωδίας '' .
Πράγμα για το 1943 ουτοπικό ! Αλλά τίποτα δεν είναι τυχαίο .