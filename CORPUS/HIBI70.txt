Πραγματικά , μόλις παραιτήθηκε ο Αμβρόσιος , ανέθεσαν σε δύο Δημητσανίτες στην Κωνσταντινούπολη , ήτοι στον Μητροπολίτη Σμύρνης ΓΡΗΓΟΡΙΟ ( μετέπειτα Οικουμενικό Πατριάρχη ) και στον μεγαλέμπορο ΝΙΚΗΤΑ ΚΟΥΝΤΟΥΡΗ , `` νὰ ἐκλέξουν Ἂξιον Ἀρχιεπίσκοπον , ὁποῖον ἢθελεν εὓρουν εὒλογον εἲτε ἰδικόν μας , εἲτε ξένον » .
Τον άξιο Επίσκοπο πολύ γρήγορα βρήκαν στο πρόσωπο του Κύπριου Φιλόθεου Χατζή .
Ο Πατριάρχης Γεράσιμος ο Γ´ αγγέλλει τον Νοέμβριο του 1795 ως νέο « Αρχιεπίσκοπο » της Μεγάλης τού Χριστού Εκκλησίας τον Δευτερεύοντα των Διακόνων δηλαδή τον Φιλόθεο Χατζή . ( Τάσου Γριτσόπουλου , `` Αρχιεπισκοπή Δημητσάνης '' , σελίδα 242 , όπου δημοσιεύεται ολόκληρη η επιστολή προς τους πατέρες της Σταυροπηγιακής Μονής του Τιμίου Προδρόμου , η οποία βρισκόταν στην επισκοπική περιφέρεια της Δημητσάνης , για την εκλογή του Φιλόθεου με αυτά τα λόγια : « Ἐπειδὴ ὁ θεοφιλέστατος ἀρχιεπίσκοπος Δημητσάνης συνάδελφος ἀγαπητὸς κυρ Ἀμβρόσιος παραιτήσατο οἰκειοθελῶς τῆς ἐπαρχίας αὐτοῦ καὶ κατὰ τὴν ἔνθερμο αὐτοῦ παράκλησιν καὶ κοινὴ αἴτησιν τῶν τῆς ἐπαρχίας αὐτοῦ Χριστιανῶν , διὰ κανονικῶν ψήφων καὶ Συνοδικῆς ἐκλογῆς , προετιμήθη τῶν ἄλλων ὁ ἡμέτερος Δευτερεύων τῶν διακόνων κυρ Φιλόθεος καὶ δὴ ἡμετέρας ἀδείας ἐχειροτονήθη ἀρχιερεὺς γνήσιος , νόμιμος καὶ κανονικὸς καὶ ἀπεκατεστάθη ἀρχιεπίσκοπος τῆς ἐπαρχίας ταύτης , κατὰ τὴν κανονικὴ διατύπωσιν , ὡς Ἄξιος καὶ Τίμιος καὶ Δόκιμος ἀναφανείς καὶ τῇ Ἐκκλησίᾳ κατὰ διαφόρους καιροὺς πιστὸς ἐκδουλεύσας -καὶ παρὰ τῇ ἡμῶν μετριότητι χρόνους ἱκανοὺς διατρίψας καὶ ἐξυπηρετήσας εὐγνωμόνως καὶ εὐπειθῶς ... » .
Λίγο αργότερα , δηλαδή τον Ιανουάριο του 1796 , ο Πατριάρχης Γεράσιμος , με σχετικό Σιγίλιο , ακύρωνε την ένωση της Αρχιεπισκοπής Δημητσάνης με τη Μητρόπολη Λακεδαιμονίας και την ανασύσταινε ως Μητρόπολη , δίνοντας με αυτόν τον τρόπο την παλιά της αίγλη .
Ο Φιλόθεος ποίμανε τους κατοίκους της μητροπολιτικής του περιφέρειας Δημητσάνης για 26 χρόνια , έχοντας ως μοναδικό γνώμονα του έργου του τις αρχές του Ευαγγελίου και την καλλιέργεια των ελληνοχριστιανικών γραμμάτων . Όπως σημειώνεται ( Ἰδέ Χρυσανθακόπουλου – Φωτάκου « Βίοι Πελοποννησίων και των ἒξωθι τῆς Πελοποννήσου ἐλθόντων » , Αθήνα 1888 , σελ . 295 ) « ἦτο ἐκ τῶν ἡσυχοτέρων Ἀρχιερέων καὶ πολὺ ἐκκλησιαστικός ... » Ο Φιλόθεος είχε καλή μόρφωση .
Επί πλέον δε ήταν αγαθός , τίμιος , ευσεβής και προοδευτικός .
Η επαρχία του , Γορτυνία , τον τιμούσε ειλικρινά για τα προτερήματά του αυτά .
Αληθινός πνευματικός πατέρας ο Φιλόθεος φρόντισε όσο μπορούσε για την πνευματική ανάπτυξη και καλλιέγεια του ποιμνίου του .
Τί έκανε ο Φιλόθεος και ήτο τόσο αγαπητός ; Ένα από τα πρώτα του έργα , μετά την εγκατάστασή του στη Δημητσάνα , ήταν η ανέγερση του ΕΠΙΣΚΟΠΙΚΟΥ ΜΕΓΑΡΟΥ , το οποίο ανακάλυψα ότι πρόκειται για ένα διατηρημένο κτήριο απέναντι από το Δημαρχείο .
Με τη συμβολή των Μονών και των Εκκλησιών της επαρχίας κατάφερε σύντομα να υλοποιήσει το όραμά του αυτό ( Τάσου Γριτσοπούλου , όπ.π. , σελ . 243-245 , όπου δημοσιεύεται το σχετικό έγγραφο για την ανέγερση Επισκοπικού Μεγάρου ) .
Ακολούθως επικέντρωσε το ενδιαφέρον του στην παιδεία τόσο της επισκοπικής του περιφέρειας όσο και των υπολοίπων περιοχών .
Κατέβαλε μεγάλες προσπάθειες και κόπους , ώστε οι Σχολές της εποχής , σε όλη την επαρχία της Αρκαδίας , να εξακολουθήσουν να λειτουργούν και να μορφώνουν το υπόδουλο γένος .
Σώζεται Σιγίλιο γράμμα του Πατριάρχη Καλλινίκου του Ε΄ ( 1801-1806 , 1808-1809 ) , το οποίο τον διορίζει , μαζί με Επίσκοπο Αμυκλών Νικηφόρου Κουγιά ( 1779-1816 ) , έφορο στην Ελληνική Σχολή της Βυτίνης . ( Π.
Παπαζαφειρόπουλου « Περὶ τῆς ἐν Βυτίνη Ἑλληνικῆς Σχολῆς τῶν πρώτων αὐτῆς διδασκάλων καὶ τῆς ἐν αὐτῇ καταρτιζομένης βιβλιοθήκης » , Ναύπλιον 1858 , σελ . 32 , 34 ) . Όπως και σε μία άλλη πόλη της Γορτυνίας , στη Στεμνίτσα , ο Φιλόθεος υπηρέτησε , μαζί με τον Χριστιανουπόλεως Γερμανό Ζαφειρόπουλο ( 1807-1821 ) , ως Επίτροπος Πατριαρχικός και Συνοδικός Έξαρχος . ( Βασιλείου Γ. Ἀτέση « Ἐθνομάρτυρες Ἀρχιερεῖς τῆς Ἐκκλησίας τῆς Ἑλλάδος » Θεολογία , τόμος Μ.Β . Ἀθῆνα 1971 σελ . 8-9 ) .
Ιδιαίτερο βέβαια ήταν το ενδιαφέρον του για τη φημισμένη Σχολή της Δημητσάνης .
Τη Σχολή αυτή ενίσχυε με πολλούς τρόπους , ούτως ώστε να συνεχίσει τη λειτουργία της .
Επειδή όμως οι οικονομικοί πόροι της Δημητσάνης ήταν περιορισμένοι , ο Φιλόθεος ζήτησε το 1816 , συνεπικουρούμενος από τους προκρίτους της πόλης , την έγκριση του Πατριαρχείου , ώστε να συνδεθεί άμεσα η Σταυροπηγιακή Μονή Φιλοσόφου με τη Σχολή της Δημητσάνης . ( Ευθυμίου Καστόρχη : « Περί της εν Δημητσάνη Σχολής και περί των καθιδρυτών και πρώτων αυτής διδασκάλων » , Αθήναι 1846 , σελ . 66-71 ) . Έτσι , τα έσοδα της Μονής από τα διάφορα κτήματά της θα χρησιμοποιούνταν για την κάλυψη των εξόδων συντήρησης της Σχολής .
Ο τότε Πατριάρχης Κύριλλος ο ΣΤ΄ ( 1813-1818 ) και η Ιερά Σύνοδος του Οικουμενικού Πατριαρχείου , ενέκριναν τη σύνδεση αυτή και με την έκδοση Σιγιλίου , τον Ιούλιο του 1816 , όρισαν ως έφορο της Σχολής τον Παλαιών Πατρών Γερμανών ( 1806-1826 ) .
Σημειώστε ότι τόσο ο Παλαιών Πατρών Γερμανών όσο και ο Εθνομάρτυρας Πατριάρχης Γρηγόριος ο Ε΄ ( 1797-1798 , 1806-1808 , 1818-1821 ) ήταν απόφοιτοι της Σχολής αυτής .
Ζωηρόν ενδιαφέρον επέδειξε και για τις Μονές που βρίσκονταν στην επαρχία του .
Σώζεται γράμμα του προς τον Μητροπολίτη Γερμανό , με το οποίο τον παρακαλεί να επιτρέψει στον μοναχό της Ιεράς Μονής φιλοσόφου Νεκτάριο , να περιέλθει στην επισκοπική του περιφέρεια και να συλλέξει λάδι για τις ανάγκες της Μονής . ( Ἀρχιμανδρίτου Θεοφίλου Σιμόπουλου « Μάρτυρες καὶ Ἀγωνισταὶ Ἱεράρχες » , Ἀθῆνα 1971 , σελ . 385-394 , ὅπου δημοσιεύεται ὁλοκληρο τὸ γράμμα ) .
Ο Μητροπολίτης Δημητσάνης μυήθηκε στη Φιλική Εταιρεία από τον Επίσκοπο Παλαιών Πατρών Γερμανών , που και αυτόν τον μύησε ο Αντώνιος Πελοπίδας από τη Στεμνίτσα , και με χρήματα της εκκλησίας πρωτοστάτησε στην εγκατάσταση και λειτουργία των μπαρουτόμυλων Δημητσάνης ( γενέτειρας του Πατριάρχη Γρηγορίου του Ε΄ ) .
Με το μπαρούτι αυτό τροφοδοτούσαν όλη την επανάσταση .
Ο Λοΐζος Φιλίππου στο βιβλίο του « Κύπριοι Αγωνισταί » , σελ . 140 , αναφέρει : « Εἰς τὴν ἐπαρχία του κατορθώνει ἕνα μοναδικὸν φαινόμενον καθ ’ ὅλον τὸν Ἑλληνισμό .
Πρὸ τοῦ ἀγῶνος σύσσωμος ἡ Δημητσάνα ἐμυήθη εἰς τὰ τῆς Φιλικῆς Ἑταιρείας , πρᾶγμα τὸ ὁποῖο ἐξυπηρέτησε κατὰ τρόπον μοναδικὸν τὸν ἀγῶνα , διότι διευκολύνθη ἡ κατασκευὴ καὶ ἀποθήκευση τῆς ἀναγκαίας πυρίτιδος ὑπὸ τῶν ἀδελφῶν Νικολάου καὶ Σπυρίδωνος Σπηλιωτόπουλου » .
Πρέπει δε να αναφέρω ότι πριν από την έναρξη της επανάστασης λειτουργούσαν 14 μπαρουτόμυλοι , που παρήγαγαν μεγάλες ποσότητες πολεμοφοδίων . ( Ιωάννου Φιλήμονος « Φιλική Εταιρεία » , Ναύπλιον 1834 , σελ . 368-376 ) .
Αντιλαμβάνεται κανείς ότι όλος ο πληθυσμός δούλευε στους μπαρουτόμυλους αυτούς , υπό την καθοδήγηση των αδελφών Σπηλιωτόπουλου .
Θα αναρωτηθεί εύλογα λοιπόν ο αναγνώστης μας από πού βρισκόταν τόση πρώτη ύλη ; Αυτή λοιπόν , μαζευόταν από διάφορα μέρη της Ελλάδας , όπως από τη Γορτυνία ο άνθρακας , από τη Μονεμβασιά και τη Μάνη το νίτρο και το θειάφι και με επεξεργασία του αγριόχορτου οι « σφάκες » .
Στη συνέχεια το μπαρούτι αποθηκευόταν στα Μοναστήρια της περιοχής , σε ειδικές κρυψώνες , και μόλις σήμανε η επανάσταση , διοχετεύτηκε σε κάθε γωνιά της Ελλάδας ( Τάσου Γριτσόπουλου : « Η μπαρούτι της Δημητσάνας » , Ελληνική Κύπρος , αριθμ . 24 , Λευκωσία 1951 , σελ . 94. ) .
Ο Φιλόθεος Χατζής αφιερώθηκε ολοκληρωτικά στην παραγωγή της πυρίτιδας και στην προετοιμασία του αγώνα ( Λοϊζου Φιλίππου : « Κύπριοι Αγωνισταί » , Λευκωσία 1953 , σελ . 140-141 ) .
Δεν στάθηκε όμως εδώ∙ μαζί με τους αδελφούς Σπηλιωτόπουλου και πολλούς προύχοντες της Δημητσάνας ίδρυσαν τη λεγόμενη « Ιερά Αδελφότητα » , για τη μεταξύ τους καλύτερη συνεργασία . ( Μύρωνος Χριστοφίδη : « Κύπριοι κληρικοί από το εξωτερικό » , Τάιμς οφ Σάιπρους - τόμος Δ΄ , αριθμ.41 , Λευκωσία 1959 , σελ . 24 και Χρ .
Ν.
Κωνσταντόπουλου ) . Όλα τα υλικά που μάζευαν οι κάτοικοι τα πλήρωνε η Εκκλησία της Αγίας Κυριακής , η οποία υπαγόταν στη Μητρόπολη Δημητσάνης .
Ιθύνων νους ήταν πάντα ο εμπνευσμένος κύπριος Μητροπολίτης Δημητσάνης , Φιλόθεος Χατζής .
Είμαι βαθύτατα πεπεισμένος ότι χωρίς αυτούς τους μπαρουτόμυλους η πορεία της επανάστασης θα ήταν διαφορετική∙ διότι οι 150 οκάδες μπαρούτι που παράγονταν , αποτελούσαν τη βασικότερη πηγή ανεφοδιασμού σε πολεμοφόδια .
Χαρακτηριστικό της σημασίας που απέδιδαν οι Δημητσανίτες στη συνέχιση της λειτουργίας των μπαρουτόμυλων και στην κατασκευή των φυσιγγίων ήταν και η θυσία εκ μέρους τους μεγάλου αριθμού βιβλίων για την παραγωγή πολεμοφοδίων∙ δηλαδή , σε περίοδο αδυναμίας εύρεσης χαρτιού , οι κάτοικοι προσέφεραν τα βιβλία της μεγάλης και ιστορικής βιβλιοθήκης της πόλης τους και αυτό για να μη διακοπεί ο ανεφοδιασμός των ελληνικών σωμάτων που αγωνίζονταν για την ελευθερία .
Εκτός από μεγάλος πατριώτης ήταν και χρηστός ανήρ , κατά τον Τρύφωνα Ευαγγελίδη ( Μεγάλη Εγκυκλοπαίδεια , τόμος ΚΔ΄ , σελίδα 97 ) και ο Φωτάκος γράφει για τον Χατζή : « Ὁ ἐπίσκοπος αὐτὸς ἦταν ἐκ τῶν ἡσυχοτέρων ἀρχιερέων καὶ πολὺ ἐκκλησιαστικός , σεβόμενος ἀπὸ ὅλην τὴν ἐπαρχίαν τῆς Καρυταίνης » .
Και όντως∙ πώς να μην θαυμάσει ο μελετητής αυτή την καταπληκτική « ὁμοθυμία » των κατοίκων της Δημητσάνης ! Εργάζονταν όλοι από κοινού με ένθεο ζήλο , τρία ολόκληρα χρόνια πριν από την Επαναστάση , προετοιμάζοντας το έδαφος για ένα μεγαλειώδες εγχείρημα , το οποίο ακόμη ήταν νεφελώδες , αόριστο και λίαν επικίνδυνο .
Η επιτυχία αυτή οφείλεται εξ ολοκλήρου στην εμπνευσμένη ηγετική και εθνεγερτική φυσιογνωμία του Φιλόθεου Χατζή .
Πάντως , ένα είναι βέβαιο στη συνείδησή μας .
Κάθε φορά που μελετούμε άγνωστες πτυχές τής Ελληνικής Επαναστάσεως διαπιστώνουμε , πέραν πάσης αμφιβολίας , ότι αυτή υπήρξε έργον τής Θείας του Κυρίου Πρόνοιας .
Ας ενθυμηθούμε απλώς τον τρόπο με τον οποίο σώθηκε η Επανάσταση στο συνέδριο τού Λάυμπαχ από τους δηκτικούς όνυχας του Μέττερνιχ , με τη δυναμική αντίδραση τού υπουργού των Εξωτερικών τής Ρωσίας Ιωάννη Καποδίστρια .
Ο Φιλόθεος Χατζής τόσο πολύ αγάπησε τη Δημητσάνα που συνδέθηκε μαζί της και με συγγενικούς δεσμούς , γιατί τη θεωρούσε δεύτερη πατρίδα του .
Συγκεκριμένα κάλεσε και έφερε τον αδελφό του από την Κύπρο , τον Γεώργιο Χατζή ή Χατζηγεώργιο και τον πάντρεψε με την αδελφή του κηπουρού του Παναγιώτη ( Μπαξεβάνου ) .
Αγόρασε επίσης κήπο στο Παλιοχώρι . Όλα αυτά δείχνουν ότι ο Φιλόθεος Χατζής αγάπησε πραγματικά την επαρχία και τους κατοίκους της ( Χρονικά των Αρκάδων , τόμος Δ΄-1977 , του ιστοριοδίφη Χρ .
Γ.
Κωνσταντόπουλου ) .
Στην Πελοπόννησο , ο τοπικός διοικητής κάλεσε στην Τριπολιτσά , όπου ήταν η έδρα του , αρκετούς Αρχιερείς και προύχοντες δήθεν « προς σύσκεψιν » ( Πέτρου Γεωργαντζή ό.π.π. , σελ . 300-304 ) .
Τότε ακούστηκαν αρκετές φωνές , ότι , ενόψει της έναρξης του αγώνα , δεν πρέπει να προσέλθουν αλλά να κρυφτούν προσωρινά και να στελεχώσουν εν συνεχεία τα επαναστατημένα σώματα .
Τελικά αποφασίστηκε να μεταβούν στην Τριπολιτσά , ώστε με την εκεί παρουσία τους να παραπλανήσουν τους κατακτητές και να δώσουν την ευκαιρία στον λαό να προετοιμαστεί καλύτερα .
Είναι χαρακτηριστικά τα λόγια του Επισκόπου Ανδρούση Ιωσήφ , τα οποία φανερώνουν και την εθελούσια θυσία τους , χάριν του υπόδουλου λαού : « Ἂς τρέξωμεν ἵνα τὰ ὄμματα τῶν Ὀθωμανών , ἕως οὗ ἐνδυναμώσωσι οἱ ἡμέτεροι . Ἂν δὲ καὶ μας θανατώσωσι , γενηθήτω τὸ θέλημα τοῦ Κυρίου .
Θανατούμεθα ὀλίγοι καὶ τὸ ἔθνος σῴζεται » . ( Κωνσταντίνου « Ἡ Ἐκκλησία εἰς τὸν ἀγῶνα τῆς Ἐλευθερίας » , Ἀθῆναι 1952 , σελ . 95-98 ) .
Ο Ιωάννης Φιλήμονας στο βιβλίο του « Δοκίμιον Ἱστορικὸν περὶ τῆς Ἑλληνικῆς Ἐπαναστάσεως » ( τόμος 4ος Αθήνα 1860 , σελ . 370 ) , αναφέρει ότι έως τις αρχές Μαρτίου 1821 προσήλθαν οι περισσότεροι από όσους είχε προσκαλέσει , μεταξύ δε αυτών ήτο και ο Μητροπολίτης Φιλόθεος Χατζής παρά το γεγονός ότι την περίοδο αυτή ήταν άρρωστος .
Οι άλλοι αρχιερείς ήσαν οι : Τριπόλεως Δανιήλ , Μονεμβασίας Χρύσανθος , Ανδρούσης Ιωσήφ , Χριστιανουπόλεως Γερμανός , Ωλένης Φιλάρετος , Κορίνθου Κύριλλος και Ναυπλίου Γρηγόριος .
Από τους προύχοντες της Πελοποννήσου παρουσιάστηκαν ο γιος του Πετρόμπεη , Αναστάσιος Μαυρομιχάλης , και οι Π.
Αζέλιος Οικονόμου , Θεόδωρος Δεληγιάννης , Πανάγος Κυριάκος , Αναγνώστης Κωστόπουλος , Ιωάννης Τομαράς , Αντώνιος Καραπατάς , Ιωάννης Βιλαέτης και άλλοι ... ο Παλαιών Πατρών Γερμανός , ο Κερνίτσης Προκόπιος δεν προσήλθον .
Στην αρχή όλοι είχαν ελευθερία κινήσεως , αλλά στη συνέχεια τους περιόρισαν σε χώρο που ανήκε στον ταμία του Πασά .
Στις 21 Μαρτίου τους υποχρέωσαν να στείλουν εγκύκλιο προς τον ελληνικό πληθυσμό , τον οποίο προέτρεπαν να παραμείνει πιστός στο Σουλτάνο . ( Δημητρίου Πετρακάκου « Κοινοβουλευτική Ιστορία της Ελλάδος , 1453-1843 , τόμος Α΄ , Αθήνα 1935 , σελ . 237 , όπου δημοσιεύεται η εγκύκλιος ) .
Την εγκύκλιο αυτή υπέγραψαν οι εφτά από τους οχτώ Αρχιερείς .
Ο Φιλόθεος προς τιμή του δεν την υπέγραψε .
Τελικά μεταφέρθησαν στις 17 Απριλίου 1821 στις αφόρητα δυσώδεις φυλακές της Τριπολιτσάς , όπου υπέφεραν τα πάνδεινα . ( Σίμου Μπαλάνου : « Αἱ θυσίαι τοῦ κλήρου ὑπὲρ τῆς ἐθνικῆς ἀποκαταστάσεως μέχρι τὸ 1821 » , Ἡμερολόγιο τῆς Μεγάλης Ἑλλάδος – Ἀθῆναι 1922 , σελ . 253-263 ) .
Στις φυλακές αυτές οι Αρχιερείς της Πελοποννήσου υπέγραψαν στις 15 Ιουνίου 1821 « Συνυποσχετικό » έγγραφο για κοινή συνεργασία υπέρ της πατρίδος ( Δημητρίου Πετρακάκου , ό.π.π. , σελ . 238 , όπου δημοσιεύεται το έγγραφο ) .
Οι Αρχιερείς και οι Πρόκριτοι αλυσοδέθηκαν σε ένα μικρό δωμάτιο με ειδική αλυσίδα που αιχμαλώτιζε τα κεφάλια τους . ( Ιωσήφ Ζαφειρόπουλου Ιερομονάχου « Οἱ Ἀρχιερεῖς καὶ οἱ προύχοντες ἐντὸς τῆς ἐν Τριπόλει φυλακῆς ἐν ἔτει 1821 » , Ἀθῆνα 1890 . ( Ἡ πρώτη ἔκδοση ἔγινε τὸ 1852 ) .
Η βαριά αλυσίδα 350 κιλών που πίεζε τον τράχηλό τους σε συνδυασμό με τον πολύ μικρό χώρο , τους εμπόδιζε να κινηθούν ή να εντείνουν τα πόδια τους .
Η δυσοσμία συνεχώς αυξανόταν από την παρουσία ενός δοχείου που χρησιμοποιείτο ως αφοδευτήριο . Όταν κάποιος το επισκεπτόταν για σωματική του ανάγκη όλοι ήταν υποχρεωμένοι να μετακινηθούν εξαιτίας της αλυσίδας που τους συνέδεε .
Στις άθλιες συνθήκες διαβίωσης ερχόταν να προστεθεί και το αθλίας ποιότητας φαγητό καθώς και οι ύβρεις και οι απειλές των Τούρκων .
Αποτέλεσμα αυτών όλων ήτο , περί τα τέλη Αυγούστου , να αποβιώσει πρώτος ο Μητροπολίτης Μονεμβασίας Χρύσανθος .
Τέλος Σεπτεμβρίου , οι Τούρκοι βλέποντας ότι πλησιάζει η κατάληψη της Τριπολιτσάς από τους Έλληνες και θέλοντας να χρησιμοποιήσουν τους Αρχιερείς και τους προύχοντες ως ομήρους , τους μετέφεραν από τις φυλακές και τους περιόρισαν σε άλλο χώρο .
Τους έδωσαν καινούργια ρούχα και τροφή για να επιζήσουν .
Η εξάντληση όμως όλων ήταν πάρα πολύ μεγάλη και πολύ γρήγορα ο ένας μετά τον άλλο αποβίωσαν∙ μεταξύ αυτών και ο Φιλόθεος .
Η απελευθέρωση της Τριπολιτσάς από τα ελληνικά στρατεύματα στις 23/09/1821 βρήκε ζώντες μόνο τρεις από τους οχτώ Αρχιερείς που φυλακίστηκαν ( Τριπόλεως Δανιήλ , Κορίνθου Κύριλλος και Ανδρούσης Ιωσήφ ) καθώς και τρεις προύχοντες .
Ο Μητροπολίτης Φιλόθεος Χατζής καθ ’ όλη τη διάρκεια της φυλάκισής του διατηρούσε την ψυχραιμία του και την ελληνοπρεπή αξιοπρέπειά του .