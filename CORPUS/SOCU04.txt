Και οι δύο παραπάνω ηγεμόνες είχαν λάβει ελληνική παιδεία , διακρίνονταν για τις φιλοπρόοδες ιδέες τους και δικαίως χαρακτηρίστηκαν ως η φωτισμένη ηγεσία της Βλαχίας .
Ανεξάρτητα από το παραπάνω δίλημμα , είναι αναμφίβολο ότι ο Σερμπάν Καντακουζηνός , δημιούργησε τις προϋποθέσεις επιτυχίας ενός τέτοιου εγχειρήματος .
Δύο ακόμη προσωπικότητες της εποχής συνέβαλαν στο να τεθούν οι βάσεις των επιτευγμάτων της Σχολής .
Σ'αυτές συγκαταλέγεται ο στόλνικος ( υπουργός εξωτερικών ) Κωνσταντίνος Καντακουζηνός , με ισχυρή επιρροή στην αυλή , τόσο κατά την περίοδο ηγεμονίας του αδελφού του , Σερμπάν , όσο και του ανεψιού του , Κωνσταντίνου Μπρανκοβεάνου .
Ο άλλος που πρέπει επίσης να αναφερθεί είναι ο Χρύσανθος Νοταράς , ο μετέπειτα πατριάρχης Ιεροσολύμων , που συχνά φιλοξενούμενος στη Βλαχική αυλή , συνέβαλε καθοριστικά στην οργάνωση της Ακαδημίας .
Και οι δύο έχοντας σπουδάσει στην Κωνσταντινούπολη και στην Πάντοβα , μετέφεραν τις εμπειρίες που αποκόμισαν από τη διδασκαλία του Cesare Cremonini , συνδυάζοντάς τες με την παράδοση του Βυζαντίου .
Ο ελληνιστής ηγεμόνας Κωνσταντίνος Μπασαράμπα Μπρινκοβεάνου , στα πλαίσια του ενδιαφέροντός του για την επιμόρφωση των νέων , είναι γνωστό ότι χορήγησε πολλές υποτροφίες τόσο σε Έλληνες όσο και σε Βλάχους για να συνεχίσουν τις σπουδές τους στο Πανεπιστήμιο της Πάντοβας .
Επίσης ίδρυσε το τυπογραφείο του Βουκουρεστίου .
Το τυπογραφείο υπήρξε το απαραίτητο συμπλήρωμα για την συγκρότηση και τον εξοπλισμό της Σχολής .
Ο Κωνσταντίνος Μπρινκοβεάνου , ο οποίος διαπραγματεύθηκε μυστικά και ανεπιτυχώς ένα αντιοθωμανικό συνασπισμό , προσεγγίσθηκε από τον τσάρο Πέτρο το Μέγα , κατά τη διάρκεια του Ρωσοτουρκικού Πόλεμου του 1710–1711 . Όταν αργότερα ο Σουλτάνος Αχμέτ Γ΄ πληροφορήθηκε για τις παραπάνω διαπραγματεύσεις , τον κατηγόρησε για προδοσία , τον συνέλαβε το 1714 , και τον αποκεφάλισε στην Κωνσταντινούπολη μαζί με τα τέσσερα παιδιά του .
Αγιοποιήθηκε από την εκκλησία ως νεομάρτυρας .
Ο πρώτος καθηγητής της Ακαδημίας του Βουκουρεστίου ήταν ο Σεβαστός Κυμινήτης , ο οποίος το 1689 , έπειτα από πρόσκληση του ηγεμόνα της Βλαχίας Κωνσταντίνου Μπρανκοβεάνου , άφησε το Φροντιστήριο της Τραπεζούντας , που είχε ιδρύσει ο ίδιος , και εγκαταστάθηκε στο Βουκουρέστι όπου ανέλαβε καθήκοντα σχολάρχη και καθηγητή στην Αυθεντική Ακαδημία .
Εκεί δίδαξε δώδεκα χρόνια μέχρι το θάνατό του .
Η επιλογή αυτή του ηγεμόνα ήταν εξαιρετικά επιτυχής , καθώς ο Τραπεζούντιος λόγιος , φιλόσοφος και θεολόγος Σεβαστός Κυμινήτης , ο οποίος είχε φοιτήσει , αλλά και διδάξει στην Πατριαρχική Ακαδημία της Κωνσταντινούπολης , ήταν από τους εκλεκτούς λόγιους της εποχής και έμπειρος σχολάρχης .
Επόμενος σχολάρχης , που διαδέχθηκε τον Κυμινήτη ήταν ο Κύπριος Λάμπρος Πορφυρόπουλος , ο οποίος δίδαξε δεκαεπτά χρόνια .
Οι πρώτοι αυτοί δάσκαλοι είχαν ενστερνισθεί τη νεοαριστοτελική σκέψη του Θεόφιλου Κορυδαλέα , που είχε μεταφέρει στο Βουκουρέστι και ο Ιωάννης Καρυοφύλλης .
Η εποχή των Φαναριωτών στη Βλαχία άρχισε το 1716 , όταν μετατέθηκε από τη Μολδαβία στη Βλαχία ο Νικόλαος Μαυροκορδάτος .
Ο λόγιος αυτός ηγεμόνας και νεωτεριστής συγγραφέας του `` Φιλοθέου Πάρεργα '' , φθάνοντας στο Βουκουρέστι βρήκε μια ακμάζουσα σχολή , την οποία και υποστήριξε .
Σχετικά με τα πνευματικά του ενδιαφέροντα , αναφέρεται ότι από τη θέση του ηγεμόνα-εφόρου της Ακαδημίας όρισε και διδάσκονταν τα έργα του Πλάτωνα Κρίτων και Φαίδων από τον Γεώργιο Χρυσόγονο τον Τραπεζούντιο .
Ακόμη περισσότερο ενδιαφέρον για την ανάπτυξη του ιδρύματος έδειξε ο γιος του Νικολάου Μαυροκορδάτου , ο Κωνσταντίνος Μαυροκορδάτος ( 1730-1763 ) .
Αυτός μετέφερε την έδρα της Ακαδημίας στη μονή του Αγίου Σάββα και διέθεσε συγκεκριμένους πόρους της ηγεμονίας για την αύξηση του προϋπολογισμού του ιδρύματος .
Επί ηγεμονίας του εισήχθησαν στην σχολή η ιταλική και η τουρκική γλώσσα .
Μετά από τη συνθήκη του Κιουτσούκ-Καϊναρτζή , που έληξε τον Ρωσοτουρκικό πόλεμο ( 1768-1774 ) , η Υψηλή Πύλη τοποθέτησε έναν άλλο Φαναριώτη ηγεμόνα , ο οποίος έμελλε να αφήσει το αποτύπωμά του στην εκπαίδευση της Βλαχίας .
Αυτός , κατά τον Ιorga , ήταν ο « φιλόσοφος και ευεργέτης » Αλέξανδρος Υψηλάντης ( 1774-1782 και 1796-1797 ) .
Η πρώτη και μακροχρονέστερη ( οκταετής ) ηγεμονία του χαρακτηρίστηκε ως « η χρυσή εποχή της Βλαχίας » .
Σύντομα μετά την ανάληψη των καθηκόντων του , ο Υψηλάντης ζήτησε και ενημερώθηκε για τις δραστηριότητες της Ακαδημίας , καθώς και για τις αμοιβές των δασκάλων και την προέλευση των πόρων του ιδρύματος .
Στη συνέχεια ο Υψηλάντης διέταξε την ανέγερση εντυπωσιακού οικοδομήματος πολλαπλών χώρων , που κτίσθηκε μέσα στη Μονή του Αγίου Σάββα και όπου επρόκειτο να διεξάγονται τα μαθήματα , καθώς και η στέγαση των υποτρόφων και των καθηγητών .
Το οικοδόμημα σχεδιάστηκε να διαθέτει επίσης αίθουσα τελετών , αρτοποιείο και τραπεζαρία .
Το νέο κτίριο ολοκληρώθηκε κατά το έτος 1779 .
Στο μεταξύ , το 1776 , ο Υψηλάντης είχε εκδώσει χρυσόβουλο με σκοπό την αναζωογόνηση της εκπαιδευτικής διαδικασίας , καθορίζοντας τη διάρκεια και το περιεχόμενο των σπουδών .
Σύμφωνα με το χρυσόβουλο , στη σχολή οριζόντουσαν πέντε τάξεις ή κύκλοι σπουδών , διάρκειας τριών ετών ο καθένας .
Κατά τον πρώτο κύκλο των σπουδών , οι μαθητές εμβάθυναν στις γνώσεις της Ελληνικής και της Λατινικής Γλώσσας , ενώ στο δεύτερο κύκλο των σπουδών προστίθετο η μελέτη των έργων Ελλήνων και Λατίνων συγγραφέων .
Ο τρίτος κύκλος των σπουδών προέβλεπε μελέτη της Ποίησης , της Ρητορικής και της Ηθικής του Αριστοτέλη , ταυτόχρονα με την εκμάθηση της Ιταλικής και της Γαλλικής Γλώσσας .
Ο τέταρτος κύκλος των σπουδών ήταν αφιερωμένος στη μελέτη των επιστημών , ήτοι της Αριθμητικής , της Γεωμετρίας , της Ιστορίας και της Γεωγραφίας .
Ο πέμπτος και τελευταίος κύκλος σπουδών προέβλεπε τη μελέτη της Φιλοσοφίας και της Αστρονομίας .
Με την ανοικοδόμηση του 1779 , η ακαδημία διέθετε πλέον χώρο και για πειράματα Φυσικής και Χημείας , τα οποία δίδασκε ο Μανασσής Ηλιάδης .
Τα Μαθηματικά και η Φυσική ήταν τα μαθήματα με τα οποία ο Νεοελληνικός Διαφωτισμός προσπαθούσε να θεμελιώσει τις αξίες του .
Στο πρόγραμμα της σχολής τα μαθήματα αυτά κατείχαν σημαντική θέση , γεγονός που οφείλονταν σε πολλούς λόγους , όπως στη γεωγραφική θέση του Βουκουρεστίου στην Ευρώπη , στην κληρονομιά που άφησαν ο Σεβαστός Κυμινήτης και ο Λάμπρος Πορφυρόπουλος , αλλά και στη θέση των Φαναριωτών ηγεμόνων υπέρ του Διαφωτισμού .
Επίσης σημαντική μεταρρύθμιση , ήταν ότι με την προτροπή του Δημητρίου Καταρτζή , ο Υψηλάντης αναγνώρισε την ανάγκη καταμερισμού της διδασκαλίας σε ειδικότητες , ώστε ο κάθε δάσκαλος να επικεντρώνεται σε αντικείμενα που αντιστοιχούσαν στη δική του κατάρτιση .
Πέραν του ενδιαφέροντός του για την Ακαδημία , ο Υψηλάντης φρόντισε ώστε να δημιουργηθούν και πρωτοβάθμια σχολεία σε όλη την επικράτεια της Βλαχίας , όπως στην Κραϊόβα και στο Μπουζαίου , όπου δίδαξαν Έλληνες δάσκαλοι , αλλά και σε άλλες πόλεις , όπου διδασκόταν η σλαβονική και η ρουμανική γλώσσα .
Τις μεταρρυθμίσεις του Αλέξανδρου Υψηλάντη συνέχισε ο ηγεμόνας Νικόλαος Μαυρογένης ( 1786-1790 ) .
Αυτός διόρισε , σε θέση σχολικού εφόρου , τον Φιλάρετο , επίσκοπο Ριμνίκου ( σήμερα Ρίμνικου Βίλτσεα , Râmnicu Vâlcea ) , ο οποίος επέκτεινε το τυπογραφείο και αναβάθμισε το εκπαιδευτικό σύστημα της χώρας , έστω και για το σύντομο χρονικό διάστημα , που υπηρέτησε ως έφορος , καθώς ξέσπασε ο Αύστρο-ρωσοτουρκικός πόλεμος ( 1787-1792 ) , που κατέληξε σε κατοχή του Βουκουρεστίου από το στρατό των Αψβούργων .
Μετά την Αυστριακή κατοχή ο νέος Φαναριώτης ηγεμόνας Μιχαήλ Σούτσος , που διορίστηκε το 1791 , αναγκάστηκε να μεταφέρει την έδρα της Αυθεντικής Ακαδημίας από τη Μονή Αγίου Σάββα στη Μονή Δεσποίνης Μπαλάσα ( Domniţa Bălaşa ) , όπου λειτούργησε μέχρι το 1803 , οπότε και επέστρεψε στο αρχικό κτίριο .
Η διάσωση και η επαναλειτουργία του τυπογραφείου επιτεύχθηκε από τον διάδοχο του Φιλάρετου , τον μητροπολίτη Δοσίθεο Φιλίττη .
Το 1805 πέθανε ο Λάμπρος Φωτιάδης , ένας σχολάρχης με σημαντική προσφορά , ενώ τον επόμενο χρόνο με την κήρυξη του Ρωσοτουρκικού πολέμου του 1806 -1812 παρατηρήθηκαν σημάδια παρακμής της Σχολής . Όμως , ενώ διαρκούσε η Ρωσική κατοχή , το 1810 υπήρξε έτος αναδιοργάνωσης της Σχολής .
Τον θρόνο του Μητροπολίτη Ουγγροβλαχίας Δοσίθεου , που εκδιώχθηκε , ανέλαβε ο Ιγνάτιος , πρώην Άρτας .
Ο Ιγνάτιος διορίσθηκε μητροπολίτης Βουκουρεστίου από τη Σύνοδο της Εκκλησίας της Ρωσίας με συγκατάθεση του τσάρου Αλεξάνδρου Α΄ , ενώ το 1812 , με την επιστροφή των παραδουνάβιων ηγεμονιών στους Τούρκους , απομακρύνθηκε από την έδρα του και εγκαταστάθηκε στη Βιέννη με σύνταξη από τη Ρωσία .
Ο νέος μητροπολίτης , ο οποίος εποίμανε την τοπική Εκκλησία για μόλις τρία χρόνια ( 1810-1812 ) , αναδιοργάνωσε την Ηγεμονική Ακαδημία .
Την μετονόμασε σε `` Λύκειο Βουκουρεστίου '' και την προίκισε με τον απαραίτητο εργαστηριακό εξοπλισμό σε όργανα Φυσικής και Χημείας .
Επίσης , με χρήματα δικά του αλλά και των βογιάρων , αγόρασε τη βιβλιοθήκη του Γάλλου φυσικού Sonnini de Mononcourt , που αποτελείτο από 3.700 τόμους .
Το Λύκειο εξελίχθηκε σε σημαντική σχολή του υπόδουλου ελληνισμού καθώς διέθετε πλούσιους χορηγούς , μεγάλη βιβλιοθήκη , τυπογραφείο και χορηγούσε υποτροφίες . Όταν « …η λειτουργία της ακαδημίας έφτασε στο απόγειο της , αριθμούσε δώδεκα καθηγητές και τετρακόσιους μαθητές .. » .
Κατά την μεταρρύθμιση του 1810 διατηρήθηκαν οι τρεις κύκλοι - κατευθύνσεις μαθημάτων , των Επιστημών , της Φιλολογίας , και των Γλωσσών , στις οποίες περιλαμβάνονταν πλέον η Ελληνική , η Λατινική , η Ρωσική , η Γαλλική και η Γερμανική .
Οι μαθητές ήταν υποχρεωμένοι να επιλέξουν τουλάχιστον μία ξένη γλώσσα .
Στον κανονισμό προστέθηκαν διατάξεις περί των καθηκόντων του δασκάλου κατά μάθημα , αλλά και γενικότερες διατάξεις , περί του τρόπου διδασκαλίας , της διδακτέας ύλης , της διάρκειας του σχολικού έτους , των αργιών κ.α .
Κάθε δάσκαλος ελεγχόταν στο τι και πως θα το διδάξει από τον έφορο του Λυκείου , που ήταν ο ίδιος ο Μητροπολίτης Ουγγροβλαχίας .
Σημαντικοί συνεργάτες του στο έργο αυτό ήταν οι δάσκαλοι και σχολάρχες Κωνσταντίνος Βαρδαλάχος και Αθανάσιος Βογορίδης .
Η Φυσική ορίστηκε ως Φυσική Πειραματική και αποτελούσε την αιχμή του δόρατος του Διαφωτισμού έναντι του Σχολαστικισμού .
Σύντομα μετά την άφιξή του στο Βουκουρέστι , ο μητροπολίτης Ιγνάτιος ίδρυσε τη Φιλολογική Εταιρεία του Βουκουρεστίου , που σκοπός της ήταν να συνεισφέρει στην ευόδωση των στόχων του Λυκείου και στην έκδοση του φιλολογικού περιοδικού « Ερμής ο Λόγιος » , το οποίο , κατόπιν εισηγήσεως του Κοραή κυκλοφόρησε με εκδότη τον Άνθιμο Γαζή , τον Ιανουάριο του 1811 στη Βιέννη .
Στις 22 Ιουλίου του 1810 , όταν πραγματοποιήθηκε η 1η συνέλευση της Φιλολογικής Εταιρείας του Βουκουρεστίου στη μεγάλη αίθουσα του Λυκείου , ο Ιγνάτιος ανακοίνωσε στα Μέλη της Εταιρείας την αναδιοργάνωση του Λυκείου και το νέο πρόγραμμα των μαθημάτων .
Κατά την τελετή ο σχολάρχης Κωνσταντίνος Βαρδαλάχος αναφέρθηκε στις πνευματικές αντιπαραθέσεις της εποχής και συγκεκριμένα στη ρήξη μεταξύ Σχολαστικών και Διαφωτιστών , επισημαίνοντας την παραποίηση των θέσεων του Αριστοτέλη από τους σχολαστικούς .
Με τη Συνθήκη του Βουκουρεστίου ( 1812 ) έληξε η ρωσική κατοχή και ο μητροπολίτης Ιγνάτιος υποχρεώθηκε να αποχωρήσει .
Στο θρόνο της Βλαχίας η Υψηλή Πύλη διόρισε τον Ιωάννη Καρατζά , που κυβέρνησε από το 1812 μέχρι το 1818 .
Ο φωτισμένος αυτός ηγεμόνας φρόντισε για την εξάπλωση της ελληνικής παιδείας , αναδιοργανώνοντας τα παλαιά σχολεία και ιδρύοντας πολλά νέα . Έδειξε ιδιαίτερο ενδιαφέρον για το Λύκειο του Βουκουρεστίου ώστε , « να διδάσκεται με πολλήν ακρίβειαν ο Έλλην λόγος ... από τα σοφά συγγράμματα των αθανάτων Ελλήνων προγόνων μας » .
Ο Ιωάννης Καρατζάς « …εφρόντισεν να θεμελιώση το Λύκειον επάνω εις βάσιν στερεάν , και ακλόνητον , ώστε να μη συμμεταβάλληται εις το εξής με τας καιρικάς περιστάσεις , ως πρότερον… » .
Προχώρησε διορίζοντας τέσσερεις εφόρους , που ήταν ο Μέγας Ποστέλνικος Κωνσταντίνος Βλαχούτζης , ο Μέγας Γραμματικός Μιχαήλ Δημητρίου Σχινάς , ο Μέγας Βιστιάρης Γρηγόριος Βραγκοβάνος και ο Μέγας Κλωτζιάρης Νέστωρ .
Ο Ιωάννης Καρατζάς διέθεσε χρήματα για τη βιβλιοθήκη και για δασκάλους , ενώ καθιέρωσε το σύστημα των ετήσιων εξετάσεων των μαθητών .
Επίσης κατά τη διάρκεια της ηγεμονίας του ίδρυσε το 1817 στο Βουκουρέστι το πρώτο μόνιμο θέατρο της Βαλκανικής . Όταν , τον Μάρτιο του 1821 , ο Αλέξανδρος Κ.
Υψηλάντης , που είχε κηρύξει την επανάσταση στο Ιάσιο , έφτασε στο Βουκουρέστι , πολλοί μαθητές του Λυκείου κατατάχθηκαν στον Ιερό Λόχο .
Το έργο του Λυκείου διακόπηκε από τον αποδεκατισμό του Ιερού Λόχου στο Δραγατσάνι , και βέβαια από την απόφαση της Πύλης να τερματίσει την εξουσία των Φαναριωτών και να καταργήσει τα ελληνικά δημόσια σχολεία .
Αναφέρεται ότι κατά το μέσον του 19ου αιώνα , στο κτίριο λειτούργησε το Ρουμανικό Εθνικό Κολλέγιο του Αγίου Σάββα .
O Δημήτριος Καταρτζής , Φαναριώτης λόγιος που έζησε στο Βουκουρέστι ως Μέγας Κλουτζιάρης ( δικαστής ) και αργότερα Μέγας Λογοθέτης , θεωρείται σήμερα μία από τις σημαντικότερες μορφές του νεοελληνικού διαφωτισμού .
Υπήρξε θιασώτης της φυσικής , καθομιλουμένης νέας ελληνικής , και ασκούσε μεγάλη επιρροή στην Αυλή του Βουκουρεστίου .
Το 1789 σε επιστολή του προς τον επί 12/ετία σχολάρχη της Ακαδημίας του Βουκουρεστίου , τον αρχαϊστή Λάμπρο Φωτιάδη , αναφέρει μεταξύ άλλων τα εξής : « κανένας άλλος δεν έχ ’ εξουσία να δώσει σε μια λέξι το πάθος οπού δεν έχει σ ’ αυτή το στόμα του λαού… » .
Κάπως έτσι ξεκίνησαν οι διενέξεις των λογίων του Βουκουρεστίου επί του γλωσσικού ζητήματος .
Στις 15 Οκτωβρίου 1810 , στη 2η συνέλευση της Φιλολογικής Εταιρείας του Βουκουρεστίου , συζητήθηκε το γλωσσικό ζήτημα με αφορμή τις απόψεις του μητροπολίτη Ιγνατίου υπέρ της διδασκαλίας της νεώτερης ελληνικής γλώσσας στο Λύκειο .
Ο μητροπολίτης Ιγνάτιος , αναμορφώνοντας το πρόγραμμα των μαθημάτων του Λυκείου είχε δώσει έμφαση στις θετικές επιστήμες με αποτέλεσμα να ελαττωθεί το πρόγραμμα που αφορούσε τα κλασικά μαθήματα .
Το γεγονός αναζωπύρωσε τις διενέξεις των λογίων επί το γλωσσικού ζητήματος , που είχαν ξεκινήσει από την εποχή του Δημητρίου Καταρτζή και του αρχαϊστή Λάμπρου Φωτιάδη .
Ο Νεόφυτος Δούκας , δάσκαλος στην Ακαδημία του Βουκουρεστίου , δεινός φιλόλογος και αντικοραϊστής , άσκησε δριμύτατη κριτική στις γλωσσικές επιλογές του Ιγνατίου , που εκφράσθηκαν και στο ερώτημά του προς τον Μητροπολίτη Ουγγροβλαχίας : « Τι ποτ ’ αν είη τοις Έλλησιν ενδοξότερον ή την των προγόνων γλώσσαν ακεραίαν αναλαβείν ; » Η επιμονή αυτή του Νεόφυτου Δούκα είχε ως αποτέλεσμα την απόπειρα εναντίον της ζωής του .
Στην Ακαδημία του Βουκουρεστίου , εκτός από ελάχιστες εξαιρέσεις , δίδαξαν Έλληνες λόγιοι , πολλοί από τους οποίους δικαίως μπορούν να χαρακτηρισθούν ως διδάσκαλοι του Γένους , καθώς προσπάθησαν και σε μεγάλο βαθμό πέτυχαν να μορφώσουν τους Έλληνες στα χρόνια της Τουρκοκρατίας και μετέπειτα .