Σύμφωνα με τον Πλούταρχο , κυκλοφόρησε η φήμη ότι η Ασπασία , η οποία γεννήθηκε στη Μίλητο , υποκίνησε έναν πόλεμο που ο Περικλής δεν επιθυμούσε , και τελικά το έκανε για να την ευχαριστήσει .
Καὶ ταῦτα μὲν δὴ σμικρὰ κἀπιχώρια , πόρνην δὲ Σιμαίθαν ἰόντες Μεγαράδε νεανίαι κλέπτουσι μεθυσοκότταβοι ` κᾆθ᾽ οἱ Μεγαρῆς ὀδύναις πεφυσιγγωμένοι ἀντεξέκλεψαν Ἀσπασίας πόρνα δύο ` κἀντεῦθεν ἀρχὴ τοῦ πολέμου κατεῤῥάγη Ἕλλησι πᾶσιν ἐκ τριῶν λαικαστριῶν . ἐντεῦθεν ὀργῇ Περικλέης οὑλύμπιος ἤστραπτ᾽ ἐβρόντα ξυνεκύκα τὴν Ἑλλάδα , ἐτίθει νόμους ὥσπερ σκόλια γεγραμμένους , ὡς χρὴ Μεγαρέας μήτε γῇ μήτ᾽ ἐν ἀγορᾷ μήτ᾽ ἐν θαλάττῃ μήτ᾽ ἐν οὐρανῷ μένειν .
Αριστοφάνη , Αχαρνείς ( 523–534 ) Πριν από την έκρηξη του Πελοποννησιακού Πολέμου ( 431 π.Χ . – 404 π.Χ . ) , ο Περικλής , κάποιοι από τους στενούς του συνεργάτες και η Ασπασία αντιμετώπισαν μια σειρά προσωπικών και νομικών επιθέσεων .
Ιδιαίτερα η Ασπασία κατηγορήθηκε ότι διέφθειρε νεαρά κορίτσια , προκειμένου να ικανοποιήσει τις διαστροφές του Περικλή .
Σύμφωνα με τον Πλούταρχο , δικάστηκε για ασέβεια , με δημόσιο κατήγορο τον κωμικό ποιητή Έρμιππο .
Αυτές οι κατηγορίες δεν ήταν , πιθανώς , τίποτε περισσότερο από αστήριχτες συκοφαντίες , ωστόσο η όλη εμπειρία άφησε τον μεγάλο Αθηναίο πολιτικό με μεγάλη πικρία .
Παρόλο που η Ασπασία αθωώθηκε χάρη σε ένα ασυνήθιστο συναισθηματικό ξέσπασμα του Περικλή , ο φίλος του γλύπτης Φειδίας πέθανε στη φυλακή . Ένας άλλος φίλος του , ο Αναξαγόρας , δέχτηκε επίθεση από την Εκκλησία του Δήμου για τις θρησκευτικές του πεποιθήσεις .
Ο Κάγκαν θεωρεί πιθανό το ενδεχόμενο η ίδια η αφήγηση της δίκης και της αθώωσης της Ασπασίας να είναι πλαστή , « στην οποία πραγματικές συκοφαντίες , υποψίες και χυδαία αστεία μετατράπηκαν σε μια φανταστική δικαστική διαμάχη » .
Ο Άντονυ Τζ .
Ποντλέκι , Καθηγητής των Κλασικών στο Πανεπιστήμιο της Βρετανικής Κολομβίας του Καναδά ( University of British Columbia ) , ισχυρίζεται ότι ο Πλούταρχος ή η πηγή του παρεξήγησαν κάποια σκηνή από ένα θεατρικό έργο .
Ο Κάγκαν καταλήγει πως ακόμη και να πιστέψει κανείς τις ιστορίες αυτές , η Ασπασία βγήκε άθικτη με ή χωρίς τη βοήθεια του Περικλή .
Στην κωμωδία « Αχαρνής » , ο κωμικός Αριστοφάνης κατηγορεί την Ασπασία για τον Πελοποννησιακό Πόλεμο .
Υποστηρίζει ότι το Μεγαρικό Διάταγμα που εξέδωσε ο Περικλής , το οποίο απαγόρευσε στα Μέγαρα τη διεξαγωγή εμπορίου με τους Αθηναίους και τους συμμάχους τους , ήταν πράξη εκδίκησης επειδή κάποιοι Μεγαρείς απήγαγαν πόρνες από τον οίκο της Ασπασίας .
Η απόδοση ευθυνών στην Ασπασία για τον Πελοποννησιακό Πόλεμο από τον Αριστοφάνη ίσως αντικατοπτρίζει αναμνήσεις από το προγενέστερο επεισόδιο με τον πόλεμο ανάμεσα στη Μίλητο και τη Σάμο .
Ο Πλούταρχος αναφέρει επίσης τα σατιρικά σχόλια και άλλων κωμικών ποιητών , όπως ο Εύπολις και ο Κρατίνος .
Σύμφωνα με τον Ποντλέσκι , ο τύραννος της Σάμου , Δούρις , φέρεται να υποστηρίζει την άποψη πως η Ασπασία ευθύνεται για το ξέσπασμα τόσο του Σαμιακού , όσο και του Πελοποννησιακού Πολέμου .
Η Ασπασία ονομάστηκε κατά καιρούς « Νέα Ομφάλη » , « Δηιάνειρα » , « Ήρα » και « Ελένη » .
Επιπρόσθετες επιθέσεις κατά του ζεύγους αναφέρει ο Αθήναιος .
Ακόμη και ο γιος του Περικλή , ο Ξάνθιππος , ο οποίος είχε βλέψεις στην πολιτική , δεν δίστασε να κακολογήσει τον πατέρα του για την προσωπική του ζωή .
Το 429 π.Χ. , χρονιά κατά την οποία η Αθήνα δοκιμαζόταν από τον λοιμό των Αθηνών , ο Περικλής στάθηκε μάρτυρας του θανάτου τόσο της αδελφής του , όσο και των δύο νόμιμων παιδιών του από την πρώτη του σύζυγο , του Ξάνθιππου και του πολυαγαπημένου του Πάραλου .
Με το ηθικό ιδιαίτερα χαμηλό , έπεσε σε βαθιά θλίψη , και ούτε η συντροφιά της Ασπασίας μπόρεσε να τον παρηγορήσει .
Λίγο πριν το θάνατό του , οι Αθηναίοι επέτρεψαν μια αλλαγή στο νόμο που αφορούσε την ιδιότητα του Αθηναίου Πολίτη του 451 π.Χ. , κι έτσι μπόρεσε ο γιος του από την Ασπασία , ο Περικλής , που ήταν κατά το ήμισυ Αθηναίος , να αποκτήσει πλήρη πολιτικά δικαιώματα και να γίνει κληρονόμος του .
Εντύπωση προκαλεί το γεγονός πως ήταν ο Περικλής εκείνος που είχε προτείνει το νόμο βάσει του οποίου πλήρη πολιτικά δικαιώματα είχαν μονάχα τα άτομα που είχαν και τους δύο γονείς Αθηναίους .
Ο Περικλής απεβίωσε εξαιτίας του λοιμού το φθινόπωρο του 429 π.Χ .
Ο Πλούταρχος μεταφέρει πληροφορίες του Αισχίνη του Σωκρατικού , ο οποίος έγραψε ένα διάλογο με θέμα την Ασπασία ( σήμερα χαμένο ) , σύμφωνα με τις οποίες μετά το θάνατο του Περικλή η Ασπασία έζησε στο πλευρό του Λυσικλή , με τον οποίο απέκτησε έναν ακόμη γιο , και τον οποίο έκανε τον πρώτο άνδρα της πόλης .
Ο Λυσικλής σκοτώθηκε πάνω στο καθήκον το 428 π.Χ .
Με το θάνατο του Λυσικλή σταματούν οι αναφορές των συγχρόνων της συγγραφέων .
Είναι άγνωστο , για παράδειγμα , αν ήταν ακόμη εν ζωή όταν ο γιος της , Περικλής , εξελέγη στρατηγός ή όταν εκτελέστηκε μετά τη Ναυμαχία των Αργινουσών .
Ο θάνατός της τοποθετείται περίπου το 401 - 400 π.Χ . από τους ιστορικούς , εξαιτίας της εκτίμησης ότι είχε ήδη πεθάνει όταν εκτελέστηκε ο Σωκράτης το 399 π.Χ. , μια χρονολόγηση που προκύπτει από τη δομή της « Ασπασίας » του Αισχίνη .
Η Ασπασία εμφανίζεται στα φιλοσοφικά κείμενα του Πλάτωνα , του Ξενοφώντα , του Αισχίνη του Σωκρατικού και του Αντισθένη .
Ορισμένοι μελετητές εικάζουν ότι ο Πλάτων εντυπωσιάστηκε τόσο από την ευστροφία της , ώστε βάσισε τη Διοτίμα , χαρακτήρα του « Συμποσίου » του σε εκείνη .
Υπάρχουν ωστόσο και άλλοι που θεωρούν τη Διοτίμα υπαρκτό πρόσωπο .
Σύμφωνα με τον Τσάρλς Καν , καθηγητή της Φιλοσοφίας στο Πανεπιστήμιο της Πενσυλβάνια , η Διοτίμα είναι από πολλές απόψεις η απάντηση του Πλάτωνα στην Ασπασία του Αισχίνη .
Στο « Μενέξενο » , ο Πλάτων διακωμωδεί τη σχέση της Ασπασίας με τον Περικλή και αναφέρεται σε μια ειρωνική ρήση του Σωκράτη , ότι η Ασπασία δίδαξε πολλούς ρήτορες .
Η πρόθεση του Σωκράτη είναι να αμαυρώσει τη φήμη του Περικλή ως ρήτορα , υποστηρίζοντας ειρωνικά πως , από τη στιγμή που τον δίδαξε η Ασπασία , ο Αθηναίος πολιτικός θα ήταν ανώτερος στη ρητορική από κάποιον που τον δίδαξε ο Αντιφών .
Επίσης αποδίδει τη συγγραφή του περίφημου « Επιταφίου » του Περικλή στη Ασπασία και κατακρίνει την ευλάβεια των συγχρόνων του στο πρόσωπο του Περικλή .
Ο Καν υποστηρίζει ότι ο Πλάτων ασπάστηκε την άποψη του Αισχίνη ότι η Ασπασία δίδαξε τη ρητορική στον Περικλή και το Σωκράτη .
Η Ασπασία του Πλάτωνα και η « Λυσιστράτη » του Αριστοφάνη αποτελούν δυο εξαιρέσεις στην αντίληψη πως οι γυναίκες δεν έχουν ρητορικές ικανότητες , αν και οι δύο αυτοί φανταστικοί χαρακτήρες δεν μας λένε κάτι για την πραγματική θέση της γυναίκας στην Αρχαία Αθήνα . Όπως παρατηρεί η Μάρθα Λ.
Ρόουζ , Καθηγήτρια Ιστορίας στο Κρατικό Πανεπιστήμιο Τρούμαν : « μοναχά στις κωμωδίες τα σκυλιά καταφεύγουν στα δικαστήρια , τα πουλιά κυβερνούν και οι γυναίκες δημηγορούν » . ἐπεὶ δ ' Ἀσπασία χαριζόμενος δοκεῖ πρᾶξαι τὰ πρὸς Σαμίους , ἐνταῦθα ἂν εἴη καιρὸς διαπορῆσαι μάλιστα περὶ τῆς ἀνθρώπου , τίνα τέχνην ἢ δύναμιν τοσαύτην ἔχουσα τῶν τε πολιτικῶν τοὺς πρωτεύοντας ἐχειρώσατο καὶ τοῖς φιλοσόφοις οὐ φαῦλον οὐδ ' ὀλίγον ὑπὲρ αὑτῆς παρέσχε λόγον .
Πλούταρχος , Βίοι Παράλληλοι , « Περικλής » ( XXIV ) Ο Ξενοφών αναφέρει σε δύο περιστάσεις την Ασπασία στα σωκρατικά του έργα : στα « Απομνημονεύματα » και στον « Οικονομικό » .
Και στις δύο περιπτώσεις ο Σωκράτης προτείνει στον Κριτόβουλο να τη συμβουλευτεί .
Στα « Απομνημονεύματα » ο Σωκράτης αναφέρει μια ρήση της Ασπασίας , ότι το πρόσωπο που κάνει ένα συνοικέσιο θα πρέπει να αναφέρει με ειλικρίνεια τα καλά χαρακτηριστικά ενός άνδρα .
Στον « Οικονομικό » ο Σωκράτης παραδέχεται ότι η Ασπασία κατέχει περισσότερες γνώσεις σχετικά με τη διαχείριση ενός σπιτιού και την οικονομική σχέση ανάμεσα στους δύο συζύγους .
Τόσο ο Αισχίνης ο Σωκρατικός , όσο και ο Αντισθένης , ονόμασαν έναν σωκρατικό διάλογο « Ασπασία » , αν και σήμερα δεν σώζονται παρά λίγα αποσπάσματα .
Οι κύριες πηγές μας για την « Ασπασία » του Αισχίνη είναι οι Αθήναιος , Πλούταρχος και Κικέρων .
Στο διάλογο , ο Σωκράτης προτείνει στον Καλλία να στείλει το γιο του Ιππόνικο στην Ασπασία για καθοδήγηση . Όταν ο Καλλίας αντιτίθεται στην προοπτική μιας γυναίκας δασκάλας , ο Σωκράτης απαντά ότι η Ασπασία επηρέασε θετικά τον Περικλή και , μετά το θάνατό του , το Λυσικλή .
Σε ένα απόσπασμα του διαλόγου που διασώζει στα λατινικά ο Κικέρων , η Ασπασία εμφανίζεται ως « θηλυκός Σωκράτης » , συμβουλεύοντας αρχικά τη σύζυγο του Ξενοφώντα και κατόπιν τον ίδιο ( ο συγκεκριμένος Ξενοφών δεν είναι ο διάσημος ιστορικός ) σχετικά με την απόκτηση αρετής διαμέσου της αυτογνωσίας .
Ο Αισχίνης παρουσιάζει την Ασπασία ως δασκάλα και εμπνευστή της τελειότητας , συνδέοντας τις αρετές αυτές με την ιδιότητά της ως εταίρας .
Σύμφωνα με τον Καν , καθένα από τα επεισόδια στην Ασπασία του Αισχίνη δεν είναι απλά πλαστό , αλλά και απίστευτο .
Από την « Ασπασία » του Αντισθένη διασώζονται μόλις δύο ή τρία αποσπάσματα .
Αυτός ο διάλογος περιέχει αρκετή λασπολογία , αλλά και ανέκδοτα σχετικά με το βίο του Περικλή .
Ο Αντισθένης κατά τα φαινόμενα δεν εξαπέλυσε επίθεση μοναχά κατά της Ασπασίας , αλλά εναντίον ολόκληρης της οικογένειας του Περικλή , συμπεριλαμβανομένων των γιων του .
Ο φιλόσοφος πιστεύει ότι ο μεγάλος πολιτικός επέλεξε την ηδονή από την αρετή .
Κατ ’ επέκταση η Ασπασία παρουσιάζεται ως η προσωποποίηση μιας ζωής παραδομένης σε σεξουαλικές απολαύσεις .
Η Ασπασία εμφανίζεται σε πολλά σημαντικά έργα της σύγχρονης λογοτεχνίας .
Ο ρομαντικός δεσμός της με τον Περικλή ενέπνευσε μερικούς από τους διασημότερους μυθιστοριογράφους και ποιητές των τελευταίων αιώνων .
Ιδιαίτερα οι εκπρόσωποι του ρομαντισμού κατά το 19ο αιώνα και οι συγγραφείς ιστορικών μυθιστορημάτων του 20ου αιώνα βρήκαν στην ιστορία της μια αστείρευτη πηγή έμπνευσης .
Το 1835 η Λυδία Μαρία Τσάιλντ , μια Αμερικανίδα οπαδός της κατάργησης της δουλείας , συγγραφέας και δημοσιογράφος , δημοσίευσε την « Φιλοθέα » , ένα κλασικό ρομάντζο , που τοποθετείται την εποχή του Περικλή και της Ασπασίας .
Το συγκεκριμένο έργο θεωρείται το πιο επιτυχημένο και περίτεχνο της συγγραφέως , επειδή οι γυναικείοι χαρακτήρες , και ειδικά η Ασπασία , παρουσιάζονται με ιδιαίτερη ομορφιά και λεπτότητα .
Το 1836 , ο Γουόλτερ Σάβατζ Λάντορ , Άγγλος συγγραφέας και ποιητής , δημοσίευσε το « Περικλής και Ασπασία » , ένα από τα διασημότερα βιβλία του .
Το έργο αυτό είναι μια αναπαράσταση της κλασικής Αθήνας διαμέσου μιας σειράς από φανταστικά γράμματα , που περιέχουν πολυάριθμα ποιήματα .
Τα γράμματα συχνά ξεφεύγουν από τα πραγματικά γεγονότα αλλά προσπαθούν να αιχμαλωτίσουν το πνεύμα του Χρυσού Αιώνα του Περικλή .
Ο Ρόμπερτ Χάμερλινγκ είναι ένας ακόμη λογοτέχνης που άντλησε έμπνευση από την προσωπικότητα της Ασπασίας .
Το 1876 δημοσίευσε το μυθιστόρημα « Ασπασία » , ένα βιβλίο για τους τρόπους και τα ήθη της εποχής του Περικλή , καθώς και έργα πολιτιστικού και ιστορικού ενδιαφέροντος .
O Ιταλός ποιητής Τζάκομο Λεοπάρντι , που εμπνεύστηκε από το κίνημα του ρομαντισμού , δημοσίευσε ένα σύνολο από πέντε ποιήματα , γνωστά ως « ο Κύκλος της Ασπασίας » .
Τα ποιήματα αυτά είναι εμπνευσμένα από την επώδυνη εμπειρία του απελπισμένου και ανεκπλήρωτου έρωτα για μια γυναίκα , τη Φάννυ Ταρτζόνι Τοτσέττι .
Ο Λεοπάρντι αποκαλεί τη γυναίκα αυτή Ασπασία , από τη σύντροφο του Περικλή .
Το 1918 , ο μυθιστοριογράφος και θεατρικός συγγραφέας Τζωρτζ Κραμ Κουκ παρουσίασε το πρώτο του θεατρικό « Οι Αθηναίες » , που παρουσιάζει την Ασπασία ως καθοδηγήτρια ενός κινήματος για ειρήνη .
Ο Κουκ συνδύασε το αντιπολεμικό αίσθημα των ημερών του με το σκηνικό της Αρχαίας Αθήνας .
Η Αμερικανίδα συγγραφέας Γερτρούδη Άθερτον στο έργο « Ο Αθάνατος Γάμος » ( 1927 ) πραγματεύεται την ιστορία του Περικλή και της Ασπασίας , κάνοντας αναφορά στις περιόδους του Σαμιακού Πολέμου , του Πελοποννησιακού Πολέμου και του Λοιμού των Αθηνών .
Το όνομα της Ασπασίας συνδέεται στενά με τη δόξα και τη φήμη του Περικλή .
Ο Πλούταρχος την αναγνωρίζει ως μια σημαντική προσωπικότητα ανάμεσα στους πολιτικούς και τους διανοούμενους , και εκφράζει το θαυμασμό του για μια γυναίκα που « χειριζόταν όπως επιθυμούσε τους σπουδαιότερους άνδρες του κράτους και παρείχε αφορμή στους φιλοσόφους να μιλούν κολακευτικά για εκείνη και εις μάκρος » .
Ο συγγραφέας αναφέρει ότι η φήμη της Ασπασίας ήταν τέτοια , που ακόμη και ο Κύρος ο Νεότερος , που ενεπλάκη σε πόλεμο με το βασιλιά Αρταξέρξη Β ' της Περσίας , χάρισε το όνομά της σε μια από τις παλλακίδες του . Όταν ο Κύρος έχασε τη ζωή του στη μάχη , η γυναίκα αυτή δόθηκε ως λάφυρο στο βασιλιά , στον οποίο άσκησε μεγάλη επιρροή .
Ο Λουκιανός αποκαλεί την Ασπασία « πρότυπο σοφίας » και εξυμνεί « τις γνώσεις της γύρω από την πολιτική , τη διορατικότητα , την εξυπνάδα και την οξυδέρκειά της » . Ένα κείμενο συριακής προέλευσης , σύμφωνα με το οποίο η Ασπασία συνέθεσε ένα λόγο και ζήτησε από έναν άνδρα να το διαβάσει για χάρη της στο δικαστήριο , επιβεβαιώνει τη φήμη της ρητορικής δεινότητας της .
Μια βυζαντινή εγκυκλοπαίδεια του 10ου αιώνα , η Σούδα , αναφέρει ότι η Ασπασία χρησιμοποιούσε έξυπνα τις λέξεις , πως ήταν σοφίστρια και δασκάλα της ρητορικής .
Βασιζόμενοι στις παραπάνω αποτιμήσεις , μια σειρά από μελετητές υποστηρίζουν ότι η Ασπασία υπήρξε , κατά τα φαινόμενα , η μοναδική γυναίκα στην κλασική Ελλάδα που κατάφερε να διακριθεί στο δημόσιο βίο , επηρεάζοντας τον Περικλή στη σύνταξη των δημόσιων λόγων του .
Μια μερίδα ιστορικών είναι της άποψης ότι η Ασπασία ίδρυσε μια Ακαδημία για κορίτσια πλούσιων οικογενειών ή ακόμη ότι αποτελεί τον εφευρέτη τη σωκρατικής μεθόδου .
Ωστόσο , ο Ρόμπερτ Γ.
Γουάλας , Καθηγητής των Κλασικών στο Northwestern University , τονίζει πως « δεν μπορούμε να δεχτούμε ως ιστορική αλήθεια το ανέκδοτο της εποχής , βάσει του οποίου η Ασπασία έμαθε στον Περικλή να μιλά , οπότε ήταν σημαντική ρήτορας ή φιλόσοφος » .
Ο Γουάλας θεωρεί ότι πιθανώς ο Πλάτων αποδίδει αυτό το ρόλο στην Ασπασία επηρεασμένος από την κωμωδία .
Ο Κάγκαν με τη σειρά του περιγράφει την Ασπασία ως μια « όμορφη , ανεξάρτητη , εξαιρετικά έξυπνη νεαρή γυναίκα , ικανή να συμμετέχει επί ίσοις όροις σε μια συζήτηση ανάμεσα στα μεγαλύτερα μυαλά της Ελλάδας , καθώς και να συζητά και να δίνει διευκρινήσεις σε οποιαδήποτε ερώτηση με το σύζυγό της » .