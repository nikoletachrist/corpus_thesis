Παρά το γεγονός ότι το ημερολόγιο των Μάγια δεν ήταν ηλιακό , ο Τζων Ε.
Τηπλ ( John Teeple ) υποστήριξε ότι οι Μάγια είχαν υπολογίσει το τροπικό έτος με μεγαλύτερη ακρίβεια από όσο το Γρηγοριανό ημερολόγιο .
Τόσο η αστρονομία , όσο και ένα περίπλοκο αριθμολογικό σχήμα για τη μέτρηση του χρόνου αποτελούσαν ζωτικής σημασίας συνιστώσες της θρησκείας των Μάγια .
Ο αραβικός και ο περσικός κόσμος υπό το Ισλάμ είχε γνωρίσει μεγάλη πνευματική και επιστημονική ακμή , που κράτησε μέχρι τις καταστροφικές επιδρομές των Μογγόλων .
Πολλά και σημαντικά έργα της αρχαίας ελληνικής , περσικής και ινδικής αστρονομίας μεταφράσθηκαν στην αραβική , διαβάστηκαν και αποθηκεύθηκαν σε πολλές βιβλιοθήκες της Μέσης Ανατολής .
Οι αστρονόμοι του αραβικού κόσμου έδιναν , όπως και οι Κινέζοι , έμφαση στην παρατηρησιακή αστρονομία .
Αυτό οδήγησε στο κτίσιμο των πρώτων αστεροσκοπείων στον μουσουλμανικό κόσμο ήδη από το 800 μ.Χ . περίπου .
Οι αστρικοί κατάλογοι « Ζιτζ » συντάχθηκαν σε αυτά τα ιδρύματα .
Κατά τον 10ο αιώνα ο Αλ-Σούφι παρατήρησε πολλούς αστέρες και κατέγραψε τις θέσεις τους , τις φωτεινότητές τους και τα χρώματά τους , σχεδιάζοντας και τον κάθε αστερισμό στο έργο του Βιβλίο των απλανών αστέρων .
Του οφείλουμε επίσης την πρώτη περιγραφή στην ιστορία ( και με σχέδια ) του « Νεφυδρίου » που είναι γνωστό σήμερα ως Γαλαξίας της Ανδρομέδας .
Φαίνεται όμως ότι το γνώριζαν οι αστρονόμοι του Ισφαχάν ήδη πριν από το 905 μ.Χ ..
Ο Αλ-Σούφι δίνει και την πρώτη καταγεγραμμένη αναφορά του Μεγάλου Νέφους του Μαγγελάνου .
Το έτος 1006 ο Αλί ιμπν Ριντουάν παρατήρησε τον SN 1006 , τον φωτεινότερο υπερκαινοφανή στην καταγεγραμμένη ιστορία , αφήνοντας μια λεπτομερή περιγραφή του .
Στα τέλη του 10ου αιώνα ένα τεράστιο αστεροσκοπείο ανεγέρθηκε κοντά στην Τεχεράνη από τον αστρονόμο Αμπού-Μαχμούντ Χοτζαντί , που παρατήρησε μία σειρά μεσημβρινών διαβάσεων του Ηλίου και από αυτές μπόρεσε να υπολογίσει την λόξωση της εκλειπτικής ( την κλίση του γήινου άξονα σε σχέση με τον Ήλιο ) .
Σημείωσε ότι οι αντίστοιχοι υπολογισμοί προγενέστερων ( Ινδών και Ελλήνων ) αστρονόμων είχαν βρει μεγαλύτερες τιμές για τη γωνία αυτή , και ότι αυτό συνιστούσε πιθανώς απόδειξη ότι δεν ήταν σταθερή , αλλά μειωνόταν αργά με την πάροδο των αιώνων .
Κατά τον 11ο αιώνα στην Περσία ο Ομάρ Καγιάμ συνέταξε πολλούς πίνακες και μεταρρύθμισε το ημερολόγιο , σε βαθμό που κατέστη ακριβέστερο από το Ιουλιανό ημερολόγιο και σχεδόν εξίσου ακριβές με το Γρηγοριανό .
Οι αστρονόμοι της Μέσης Ανατολής συνέλεξαν επίσης και διόρθωσαν προγενέστερα αστρονομικά δεδομένα , επιλύοντας έτσι σημαντικά προβλήματα του πτολεμαϊκού συστήματος , ανέπτυξαν ( Αρζαχήλ ) τον παγκόσμιο ( ανεξάρτητο του γεωγραφικού πλάτους ) αστρολάβο και εφεύραν αρκετά άλλα αστρονομικά όργανα .
Ο Τζαφάρ Μουχάμαντ ιμπν Μουσά ιμπν Σακίρ πίστευε , αντίθετα με τον Αριστοτέλη , ότι τα ουράνια σώματα και σφαίρες υπόκεινται στους ίδιους φυσικούς νόμους με τη Γη .
Τα πρώτα πειράματα που σχετίζονται με αστρονομικά φαινόμενα , η εισαγωγή εμπειρικών παρατηρήσεων ακριβείας και πειραματικών τεχνικών και η εισαγωγή της εμπειρικής δοκιμής από τον Ιμπν αλ-Σατίρ , που παρήγαγε το πρώτο μοντέλο της σεληνιακής κινήσεως που ταίριαζε στις πραγματικές παρατηρήσεις , είναι επίσης επιτεύγματα της ισλαμικής αστρονομίας .
Μετά τις σημαντικές συνεισφορές των Ελλήνων στην ανάπτυξη της αστρονομίας , αυτή εισήλθε σε μία μάλλον στατική εποχή στην Ευρώπη από το τέλος της ρωμαϊκής περιόδου μέχρι τον 12ο αιώνα .
Ωστόσο , πρόσφατες έρευνες έχουν αποκαλύψει μια πιο σύνθετη εικόνα της μελέτης και της διδασκαλίας της επιστήμης αυτής από τον 4ο μέχρι τον 16ο αιώνα .
Η κληρονομιά της αρχαιότητας στην αστρονομία , όπως και στις επιστήμες και τα γράμματα γενικότερα , διασώθηκε και μεταδόθηκε μέχρι σήμερα χάρη στις προσπάθειες κυρίως των μοναχών , τόσο στο Βυζάντιο , όσο και στη Δύση .
Στα μοναστήρια όχι απλώς αντέγραφαν , αλλά και έγραφαν σχόλια και μελετούσαν την αρχαία σοφία .
Στη Δύση ωστόσο υπήρξε βασικό πρόβλημα το ότι σχεδόν όλα τα αρχαία συγγράμματα ήταν γραμμένα στην ελληνική , η γνώση της οποίας παρήκμασε και τελικά ελάχιστοι μπορούσαν να την καταλάβουν .
Μόνο απλοποιημένες περιλήψεις και πρακτικά κείμενα ήταν διαθέσιμα προς μελέτη , καθώς και τα γραμμένα στη λατινική έργα των Μαρτιανού Καπέλλα , του Πλίνιου του Πρεσβύτερου , του Χαλκίδιου και δυο-τριών άλλων .
Κατά τον 7ο αιώνα ο Άγγλος μοναχός Βέδας δημοσίευσε ένα επιδραστικό κείμενο , το De temporum ratione ( « Επί του υπολογισμού του χρόνου » ) , που παρείχε στους ανθρώπους της Εκκλησίας την πρακτική αστρονομική γνώση που χρειαζόταν για τον υπολογισμό της ημερομηνίας του Πάσχα , με χρήση μιας διαδικασίας που ονόμαζε computus .
Μελέτησε επίσης τις κινήσεις και τις φάσεις της Σελήνης , καθώς και τον ζωδιακό κύκλο .
Οι μελέτες του τον οδήγησαν σε επαναπροσδιορισμό του χρόνου ηλικίας της Γης και του σύμπαντος , κάτι που οδήγησε τον επίσκοπο Βίλφριντ να τον κατηγορήσει ως αιρετικό , με αποτέλεσμα ο Βέδας να ανακαλέσει .
Τα σωζόμενα αρχαία κείμενα αστρονομίας και οι διδαχές του Βέδα άρχισαν να μελετώνται συστηματικότερα κατά τη λεγόμενη Καρολίγγεια Αναγέννηση , που στηρίχθηκε από τον αυτοκράτορα Καρλομάγνο .
Η αύξηση του ενδιαφέροντος για την αστρονομία προκάλεσε τον 10ο αιώνα ταξίδια λογίων όπως του Ζερμπέρ ντ ' Ωριγιάκ στην Ισπανία και τη Σικελία προς αναζήτηση γνώσεων που είχαν ακούσει πως υπήρχε στον αραβόφωνο κόσμο .
Εκεί συνάντησαν διάφορες πρακτικές αστρονομικές τεχνικές , ιδίως σε σχέση με τον σφαιρικό αστρολάβο , και αργότερα στις πατρίδες τους τον έθεσαν σε προχωρημένες χρήσεις .
Αλλά μόλις τον 12ο αιώνα άρχισαν οι μαζικές μεταφράσεις στα λατινικά ελληνικών και αραβικών κειμένων για τον εμπλουτισμό των αστρονομικών γνώσεων στη Δυτική Ευρώπη .
Η άφιξη αυτών των νέων κειμένων συνέπεσε με την ίδρυση των πρώτων μεσαιωνικών πανεπιστημίων στη Δύση .
Ο Ιωάννης ντε Σακρομπόσκο συνέγραψε μία σειρά εισαγωγικών συγγραμμάτων αστρονομίας που άσκησαν σημαντική επίδραση : το De sphaera mundi , ένα Computus ( υπολογισμός πασχαλίων ) και ένα με γενικότερους υπολογισμούς ( Algorismus .
Σχεδόν ταυτοχρόνως , στην Ισπανία ο βασιλιάς Αλφόνσος Ι΄ της Καστίλης συγκέντρωσε απευθείας τους καλύτερους Μουσουλμάνους , Εβραίους και Χριστιανούς σοφούς για τη σύνταξη των « Αλφόνσειων Πινάκων » , του σημαντικότερου έργου της δυτικής μεσαιωνικής αστρονομίας , το οποίο βελτίωσε τον Πτολεμαίο .
Η τιμή τους για τη διάρκεια του τροπικού έτους , 365 ημέρες , 5 ώρες , 49 λεπτά και 16 δευτερόλεπτα , είναι ακριβέστερη ακόμα και από αυτή που χρησιμοποιούμε σήμερα ( με το γρηγοριανό ημερολόγιο ) ! Στο Βυζάντιο υπάρχει αντίστοιχη κίνηση , σε απευθείας επαφή με τον « χρυσό αιών » του Ισλάμ και την προϊσλαμική περσική αστρονομία .
Η κορύφωση έρχεται στην Υστεροβυζαντινή περίοδο , με τη λεγόμενη « Παλαιολόγεια Αναγέννηση » και τον μέγιστο ίσως των Βυζαντινών αστρονόμων , τον Νικηφόρο Γρηγορά , που αντιλήφθηκε την ανάγκη για μεταρρύθμιση του Ιουλιανού ημερολογίου τρεις αιώνες πριν τον Πάπα Γρηγόριο ΙΓ΄ .
Τον 14ο αιώνα ο Νικόλαος Ορέσμιος έδειξε πως ούτε η Αγία Γραφή , ούτε τα φυσικά επιχειρήματα κατά της κινήσεως της Γης είχαν αξία αυστηρής αποδείξεως , και έθεσε το επιχείρημα της απλότητας υπέρ της θεωρίας ότι η Γη κινείται , και όχι η ουράνια σφαίρα .
Τον επόμενο αιώνα ο καρδινάλιος Νικόλαος Κουζάνος πρότεινε σε κάποια από τα έργα του ότι η Γη γύριζε γύρω από τον Ήλιο και ότι κάθε αστέρας είναι και ένας μακρινός ήλιος .
Δεν περιέγραψε ωστόσο μια επιστημονικώς επαληθεύσιμη θεωρία για το Σύμπαν .
Η Αναγέννηση ήρθε στην αστρονομία με το έργο του Νικόλαου Κοπέρνικου , ο οποίος πρότεινε ένα ηλιοκεντρικό σύστημα στο οποίο οι πλανήτες περιφέρονται γύρω από τον Ήλιο , αλλά όχι η Γη .
Στο βιβλίο του De Revolutionibus Orbium Coelestium έδωσε μία πλήρη μαθηματική περιγραφή αυτού του συστήματος , με χρήση των γεωμετρικών τεχνικών που είχαν γίνει παράδοση στην αστρονομία πριν ακόμα τον Πτολεμαίο .
Το έργο του Κοπέρνικου υπερασπίσθηκαν , επεξέτειναν και τροποποίησαν αργότερα ο Γαλιλαίος και ο Κέπλερ .
Ο Γαλιλαίος είναι ο πατέρας της νεότερης παρατηρησιακής αστρονομίας .
Υπήρξε ένας από τους πρώτους που παρατήρησαν τον ουρανό με τηλεσκόπιο .
Κατασκεύασε ένα διοπτρικό τηλεσκόπιο που μπορούσε να μεγεθύνει 20 φορές , και με αυτό ανεκάλυψε τους 4 μεγάλους δορυφόρους του Δία το 1610 .
Αυτή ήταν η πρώτη παρατήρηση δορυφόρων σε τροχιά γύρω από έναν άλλον πλανήτη .
Ανεκάλυψε επίσης ότι η Σελήνη είχε κρατήρες και παρατήρησε και ερμήνευσε κηλίδες στον Ήλιο .
Σημείωσε ότι η Αφροδίτη παρουσίαζε ένα πλήρες σύνολο φάσεων , παρόμοια με τις σεληνιακές .
Ο Γαλιλαίος επιχειρηματολόγησε ότι οι παρατηρήσεις αυτές υπεστήριζαν το σύστημα του Κοπέρνικου και ήσαν , μέχρι ενός σημείου ασύμβατες με το κυρίαρχο τότε πρότυπο της Γης στο κέντρο του Σύμπαντος . ( Είναι πιθανόν επίσης ότι είχε παρατηρήσει τον πλανήτη Ποσειδώνα το 1612 και το 1613 , πάνω από 200 χρόνια πριν την ανακάλυψή του , αλλά μάλλον δεν κατάλαβε ότι ήταν πλανήτης . ) Ωστόσο , συνάντησε εκτεταμένη αντίθεση από τη Ρωμαιοκαθολική Εκκλησία ως προς την ηλιοκεντρική θεωρία .
Τελικώς δικάσθηκε και βρέθηκε ένοχος « ισχυράς υποψίας αιρέσεως » , κατηγορία πολύ ελαφρότερη εκείνης της βέβαιης αιρέσεως .
Είχε πάντως κάποιες συνέπειες : το βιβλίο του απαγορεύθηκε , πέρασε μία ημέρα στη φυλακή και τέθηκε σε κατ ' οίκον περιορισμό μέχρι τον θάνατό του .
Μολονότι οι κινήσεις των ουράνιων σωμάτων είχαν ερμηνευθεί ποιοτικά με όρους φυσικής από τότε που ο Αριστοτέλης εισήγαγε τους « ουράνιους κινούντες » στα Μεταφυσικά του και ένα πέμπτο στοιχείο στο Περί ουρανού , ο Κέπλερ ήταν ο πρώτος που επεχείρησε να εξαγάγει μαθηματικές προβλέψεις των ουράνιων κινήσεων από φυσικά αίτια .
Συνδυάζοντας τη βαθιά φυσική σκέψη του με τις ακριβέστερες παρατηρήσεις με γυμνό μάτι , τις οποίες είχε πραγματοποιήσει ο Τύχο Μπράχε , ο Κέπλερ μπόρεσε να ανακαλύψει τους τρεις νόμους των πλανητικών κινήσεων που σήμερα είναι γνωστοί με το όνομά του .
Ο Ισαάκ Νεύτων ανέπτυξε παραπέρα τους δεσμούς μεταξύ της φυσικής και της αστρονομίας με τον Νόμο της παγκόσμιας έλξεως .
Συνειδητοποιώντας ότι η ίδια δύναμη που προκαλούσε την πτώση των ανικειμένων πάνω στην επιφάνεια της Γης συγκρατούσε και τη Σελήνη στην τροχιά της , ο Νεύτων μπόρεσε να εξηγήσει με ένα ενιαίο θεωρητικό πλαίσιο όλα τα γνωστά βαρυτικά φαινόμενα ( η πρώτη μεγάλη ενοποίηση στη φυσική ) .
Στο τρίτομο έργο του Philosophiae Naturalis Principia Mathematica μπόρεσε να εξαγάγει τους νόμους του Κέπλερ δεχόμενος απλώς τον νόμο του αντιστρόφου τετραγώνου για την παγκόσμια έλξη .
Πέρα από την Αγγλία , η θεωρία του Νεύτωνα χρειάσθηκε δεκαετίες για να επικρατήσει .
Η θεωρία των δινών του Καρτέσιου κυριαρχούσε στη Γαλλία , ενώ οι μεγαλύτεροι ίσως επιστήμονες της ηπειρωτικής Ευρώπης εκείνη την εποχή , οι Κρίστιαν Χόυχενς και Γκότφριντ Βίλχελμ Λάιμπνιτς , όπως και ο αστρονόμος Ζακ Κασινί , αποδέχθηκαν μόνο μερικές πλευρές της νευτώνειας θεωρίας , προτιμώντας τις δικές τους , περισσότερο « φιλοσοφικές » , θεωρίες .
Μόνο όταν ο Βολταίρος δημοσίευσε μία εκλαϊκευμένη παρουσίαση της νευτώνειας βαρύτητας το 1738 άλλαξε το κλίμα .
Το 1748 η Γαλλική Ακαδημία Επιστημών προσέφερε ένα βραβείο για την επίλυση των βαρυτικών διαταραχών που επέφεραν ο Δίας και ο Κρόνος , κάτι που επιτεύχθηκε από τους Όιλερ και Λαγκράνζ .
Πριν τελειώσει ο 18ος αιώνας , ο Λαπλάς ολοκλήρωσε την πλήρη ερμηνεία όλων των κινήσεων των ουράνιων σωμάτων .
Παραλλήλως , ο Έντμουντ Χάλλεϋ στην Αγγλία κατόρθωσε να προβλέψει την επιστροφή το 1758 του κομήτη που σήμερα είναι γνωστός με το όνομά του .
Ο Ουίλιαμ Χέρσελ ανεκάλυψε το 1781 τον πρώτο πλανήτη μετά την αρχαιότητα , τον Ουρανό .
Το κενό ανάμεσα στις τροχιές των πλανητών Άρη και Δία που διαπιστώθηκε με τον νόμος Μπόντε-Τίτιους συμπληρώθηκε με την ανακάλυψη των πρώτων αστεροειδών Δήμητρας και Παλλάδος το 1801 και το 1802 .
Οι ακριβείς αστρομετρικές παρατηρήσεις επέτρεψαν για πρώτη φορά την ανίχνευση και μέτρηση ετήσιας ηλιοκεντρικής παραλλάξεως αστέρα ( του 61 Κύκνου ) , το 1838 από τον Φρίντριχ Βίλχελμ Μπέσελ , επιβεβαιώνοντας για πρώτη φορά άμεσα το ότι η Γη περιφέρεται γύρω από τον Ήλιο , αλλά και τις τεράστιες αποστάσεις μεταξύ των αστέρων .
Τον 19ο αιώνα ο Γιόζεφ φον Φράουνχοφερ διαπίστωσε ότι όταν το ηλιακό φως αναλύεται από ένα πρίσμα , στο φάσμα που προκύπτει υπάρχουν πολλές σκοτεινές φασματικές γραμμές ( συγκεκριμένα μήκη κύματος στα οποία υπάρχει πολύ λιγότερο φως ) .
Επίγεια πειράματα με καυτά αέρια απέδειξαν ότι οι ίδιες γραμμές μπορούσαν να παρατηρηθούν και στα δικά τους φάσματα , με την καθεμιά να αντιστοιχεί και σε ένα στοιχείο της ύλης .
Αποδείχθηκε έτσι ότι ο Ήλιος αποτελείται κυρίως από υδρογόνο και ήλιο ( το δεύτερο στοιχείο ονομάσθηκε έτσι ακριβώς επειδή ανακαλύφθηκε πρώτα στο ηλιακό φάσμα και μετά στη Γη ) .
Κατά τον 20ό αιώνα η φασματοσκοπία επικεντρώθηκε ακριβώς στη μελέτη αυτών των γραμμών και προόδευσε εξαιτίας κυρίως της ερμηνείας τους με βάση τη νέα θεωρία της κβαντικής μηχανικής .
Με την είσοδο του 20ού αιώνα άρχισαν και οι πρώτες σημαντικές συνεισφορές των γυναικών στην αστρονομία .
Η Ενριέττα Σ.
Λίβιτ ανεκάλυψε τη σχέση μεταξύ χρόνου μεταβολής του φωτός και απόλυτης λαμπρότητας στους κηφείδες , σχέση την οποία η ίδια ανέπτυξε σε μια ισχυρή μέθοδο για τον προσδιορισμό αποστάσεων μακρινών αστέρων και κοντινών γαλαξιών .
Η Άννι Τζαμπ Κάνον οργάνωσε την ταξινόμηση των αστέρων σε φασματικούς τύπους σύμφωνα με την επιφανειακή θερμοκρασία τους , ενώ η Σεσίλια Πέιν-Γκαπόσκιν υπέδειξε με τη διδακτορική διατριβή της ότι ο Ήλιος ( και συνεπώς και οι άλλοι κανονικοί αστέρες ) αποτελείται κυρίως από υδρογόνο .
Οι σημαντικότερες και περισσότερες γνώσεις μας για το Σύμπαν ως σύνολο και τη δημιουργία του αποκτήθηκαν τον 20ό αιώνα .
Με τη βοήθεια της φωτογραφίας και πολύ ισχυρότερων τηλεσκοπίων διεξάχθηκαν αντικειμενικές παρατηρήσεις πολύ αμυδρότερων σωμάτων .
Τότε ο Ήλιος βρέθηκε να αποτελεί έναν από πολλά δισεκατομμύρια αστέρες ενός γαλαξία , ανάμεσα σε χιλιάδες άλλους γαλαξίες , όπως κατέδειξε ο Έντγουιν Χαμπλ , ο οποίος βρήκε ότι το λεγόμενο ως τότε « σπειροειδές νεφέλωμα της Ανδρομέδας » ήταν ένας τέτοιος γαλαξίας , όπως και πολλά άλλα .
Επιπλέον , ανακαλύφθηκε ότι οι γαλαξίες σε μεγάλες αποστάσεις απομακρύνονται με ταχύτητα ανάλογη της αποστάσεως ( νόμος του Χαμπλ ) .
Η φυσική κοσμολογία , κλάδος τόσο της φυσικής , όσο και της αστρονομίας , πραγματοποίησε τεράστια πρόοδο τον 20ό αιώνα , με την πρότυπη θεωρία της Μεγάλης Αρχικής Εκρήξεως να στηρίζεται ιδιαίτερα από τα παρατηρησιακά δεδομένα : τον νόμο του Χαμπλ , τη κοσμική ακτινοβολία μικροκυμάτων και τις σχετικές περιεκτικότητες του Σύμπαντος στα ελαφρά στοιχεία της ύλης .