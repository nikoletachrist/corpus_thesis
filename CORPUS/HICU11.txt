Ο καπετάν Χατζή Αντώνης Βισβίζης , ήταν πλούσιος καραβοκύρης .
Είχε στην κατοχή του το μπρίκι « Καλομοίρα » , οπλισμένο με κανόνια και πλήρωμα 140 ναύτες .
Με την έναρξη της Επανάστασης του 1821 ζωηρές επαναστατικές ενέργειες παρατηρήθηκαν και στην Αίνο , στα τέλη Απριλίου - αρχές Μαΐου του 1821 , όταν οι Αινίτες κατέλαβαν το κάστρο , αιχμαλώτισαν τις τουρκικές δυνάμεις , οι οποίες , επωφελούμενες από την απουσία των Αινίτικων καραβιών , κυριάρχησαν και πάλι . Όμως , στις 2 Μαΐου , Ψαριανή μοίρα με επικεφαλής τον Ανδρέα Γιαννίτση βομβάρδισε το οχυρό Ιμπριτζέ στον κόλπο του Σάρου , απώθησε τους Τούρκους και ανακατέλαβε το φρούριο .
Μαζί με τα πλοία της Ψαριανής μοίρας συμμετείχε στις επιχειρήσεις και ο πλοίαρχος Χατζή Αντώνης Βισβίζης , ο οποίος διοικούσε το μπρίκι του « Καλομοίρα » μαζί με τη γυναίκα του , Δόμνα Βισβίζη .
Η Αίνος φαίνεται ότι έμεινε για αρκετές μέρες στα χέρια των Ελλήνων , ειδικά των Ψαριανών , και αργότερα , μετά την ανακατάληψή της από τους Τούρκους , πολλοί κάτοικοι της έσπευσαν να καταφύγουν στην επαναστατημένη Ελλάδα .
Μετά από τα γεγονότα της Αίνου , ο Χατζή Αντώνης Βισβίζης επιβίβασε στο καράβι τη γυναίκα του Δόμνα και τα 5 παιδιά του και ενώθηκε με τον ελληνικό στόλο .
Υποστήριξε με το καράβι του την επανάσταση του Εμμανουήλ Παππά στη Χαλκιδική .
Αυτός τον είχε φέρει το Φεβρουάριο του 1821 από την Κωνσταντινούπολη στο Άγιον Όρος μαζί με πολλά εφόδια , ο ίδιος πάλι τον μετέφερε νεκρό στην Ύδρα .
Πήρε μέρος στις ναυμαχίες του Άθω , της Λέσβου και της Σάμου .
Το 1822 υποστήριξε με τα κανόνια του τις επιχειρήσεις των Δημητρίου Υψηλάντη , Οδυσσέα Ανδρούτσου και Νικηταρά στην Αγία Μαρίνα της Λαμίας για να σταματήσουν την κάθοδο του Δράμαλη νοτιότερα . Έτσι κατάφερε να σωθούν τα κυκλωμένα ελληνικά τμήματα από τους Τούρκους του Δράμαλη• ο Ανδρούτσος με τον Νικηταρά του απεύθυναν γράμματα ευγνωμοσύνης : « Διά του παρόντος φανερώνομεν και αποδεικνύομεν ότι ο Χ'Άντώνιος Βισβίζης , Αινίτης , ευρισκόμενος με το καράβι του εις νησίον Λιβάδα , όστις από Όλυμπον είχεν έλθει προς τον Άρειον Πάγον για υπόθεσιν του Γένους , και όντες ημείς πολιορκισμένοι εις Αγίαν Μαρίναν από τους εχθρούς με κανόνια επτά χτυπώντας μας με μπάλλα επτά γρανάτας και ζητώντας απ ' αυτόν διά μέσου του Αρείου Πάγου δύο κανόνια ... αμέσως εσηκώθη με μεγάλον πατριωτισμόν εις τα πανιά , και ήλθε με το καράβι του προς βοήθειάν μας και δίδωντάς μας τα δύο κανόνια ... εκράτησεν τρεις ημέρας πόλεμον ακαταπαύσεως με κανόνια και ούτως ημπόρεσε ίνα εμβαρκαρισθή η κολώνα μας από τρεις χιλιάδες και να σωθή .
Και τα προσδιορισθέντα Λιμνά και Τρικκεριώτικα από Άρειον Πάγον δι ' αυτήν την περίστασιν , εστάθησαν τα μόνα δειλιόντα και αδιαφορήσαντα εις την αυτήν ανάγκην .
Διό και του δίδεται το παρόν διά να έχη να παρρησιασθή ένα καιρόν εις το Γένος διά ταύτην του την δούλευσιν » Εκ του Μόλου Παλαιοχωρίου τη 15η Απριλίου 1822 Οδυσσεύς Αντρήτσου Νικήτας Σταματελόπουλος Στο υπ΄ αριθμ . 17293/15.8.1922 έγγραφο του Αντιπροέδρου του Αρείου Πάγου Άνθιμου Γαζή , μεταξύ των άλλων αναφέρεται : « …ο φιλογενέστατος Καπετάνιος Χατζή Αντώνιος Βισβίζης με το καράβι του από αρχάς Απριλίου του 1822 , δεύτερον έτος της ελευθερίας , μέχρι τέλους Ιουλίου εδούλευεν εις τον Άρειον Πάγον και μετά πάσης προθυμίας και πίστεως , ως ουδείς άλλος , περιπλέων αδιαλείπτως το Βόρειον στενόν της Ευβοίας και καταπολεμών τον εχθρόν εις τε την Στυλίδα , Θερμοπύλας και Εύριπον και εις τα Βρυσάκια , ρίπτων ακαταπαύστως κανόνια με τα ίδια του εφόδια πολεμικά και φανείς ευδόκιμος εν πάσι , γίνεται δήλον… » .
Ο Χατζή Αντώνιος Βισβίζης έχασε τη ζωή του στο θαλάσσιο στενό ανάμεσα στην Εύβοια και τη Στερεά Ελλάδα την 21η Ιουλίου 1822 , πάνω στο κατάστρωμα του πλοίου του “ Καλομοίρα ” .
Τη διακυβέρνηση του πλοίου ανέλαβε αμέσως η σύζυγός του Δόμνα .
Η Δόμνα Βισβίζη σημείωσε στο ημερολόγιο του πλοίου : « 17 Ιουνίου 1822– Νηνεμία .
Ημέρα Τρίτη , οκτώ ώρα νυκτός , έχασε την ζωήν του από βόλι ο Καπετάν Αντώνης Βισβίζης .
Το κουμάντο του μπρικιού “ Καλομοίρα ” παίρνει η χήρα Δόμνα Βισβίζη » .Ο Χατζή Αντώνιος Βισβίζης ετάφη στη Λιθάδα της Εύβοιας πίσω από ιερό του ναού των Αγίων Αναργύρων .
Μετά το θάνατο του Χατζή Αντώνη Βισβίζη ( 21 Ιουλίου 1822 ) , τη διοίκηση του καραβιού την παίρνει στα χέρια της η γυναίκα του Δόμνα . Ήταν κόρη γαιοκτήμονα της Θράκης γεννημένη το 1783 και παντρεμένη από το 1808 .
Μετέχοντας μαζί με το σύζυγο της σε όλες τις επιχειρήσεις του αγώνα είχε αποχτήσει την ανάλογη εμπειρία .
Βοηθούμενη από τον υπαρχηγό του πλοίου τον καπετάν Σταυρή , κυβέρνησε το πλοίο και συνέχισε την πολιορκία του Ευρίπου .
Τέλος του 1823 , σε μια αναφορά της προς το Υπουργείο Ναυτικών , η Δόμνα Βισβίζη γράφει : « Κατά το 1822 έτος , εσυμφώνησεν ο μακαρίτης άνδρας μου μετά των αρεοπαγιτών και εφόρων της Εύβοιας δια να σταθή με το πλοίο του εις την πολιορκίαν της Εύβοιας , μέλλων να πληρώνεται παρά των αρεοπαγιτών .
Μ΄ όλον δ΄ ότι ο ρηθείς άνδρας μου ετελεύτησε , μόλον τούτο , μηδόλως παραβάσα από μέρους μου τας άνωθι συμφωνίας , ένα ήμιση ολόκληρον χρόνον , μ΄ όλον τον πατριωτικόν ζήλον τας εκτέλεσα .
Αγκαλά δε δις , τρις και πολλάκις να εζήτησα το να πληρωθώ εν καιρώ , ως η συμφωνία μας , με το σήμερον και αύριον όμως αναβαλλομένου του καιρού , και μηδ΄ οβολού μη δοθέντος μοι , στενοχωρηθείσα δ΄ από τους ναύτας , και φοβούμενη μήπως ήθελον αναχωρήση , ενώ άνευ τούτων , ήτο αδύνατον το να κρατηθή η πολιορκία , ελπίζουσα δε και ότι επομένως ήθελα πληρωθή , επλήρωσα εξ ιδίων τα μηνιαία των , εξοδεύσασα δε προς τούτοις εις αυτό το διάστημα , τόσον εις τας των ναυτών τροφάς , όσον και εις πολεμοφόδια , ποσότητα όχι ευκαταφρόνητον , καθώς καλώτατα γινώσκει το έξοχον υπουργείον , με πόσην ποσότητα χρημάτων δύναται να εξοικονομηθή εν πολεμικόν πλοίον , από εβδομήκοντα πέντε ναύτας κυβερνούμενον , με την πρόβλέψιν των τροφών , πολεμοφοδίων και μηνιαίων » .
Ο ιστορικός του αγώνα Ιωάννης Φιλήμων , γράφοντας για τη Μπουμπουλίνα βρίσκει την ευκαιρία να την συγκρίνει με τη Δόμνα λέγοντας : « ...
Τοιαύτη ανεδείχθη και η Δόμνη , σύζυγος του Βασιλείου Χατζή Βιζβίζη , πλοιάρχου .
Θανατωθέντος αυτού κατά την πολιορκίαν της Ευβοίας , ανέλαβεν η ιδία την διοίκησιν του πλοίου ως άλλος ανήρ , επί πολύν χρόνον , ίνα μη στερηθή η πολιορκία της από θαλάσσης βοηθείας .
Τον Σεπτέμβριο του 1824 η “ Καλομοίρα ” περνά στα χέρια του κράτους , καθώς η Δόμνα Βισβίζη αναγκάζεται να την παραχωρήσει .
Συγκεκριμένα στα τέλη του 1823 οι Υδραίοι της ζητούν το πλοίο της για τις ανάγκες του υδραίικου στόλου και αυτή παραχωρεί την « Καλομοίρα » για να χρησιμοποιηθεί σαν πυρπολικό « μ΄ όλα τ΄ αναγκαία εξοπλισμένον » , ενώ τα άλλα πλοία που προσέφεραν για τον ίδιο σκοπό ήταν « γυμνά τε και πάντων υστερημένα πλοία » .
Με το πλοίο αυτό το 1824 ο Πιπίνος έκαψε την τουρκική φρεγάτα του Χαζνέ Γκεμνισί .
Το 1824 την βρίσκει χωρίς το καράβι της , πάμπτωχη , με τα πέντε ορφανά της « …υστερούμενα και αυτού του επιούσιου… .
Μη έχουσα ούτε οίκον , ούτε μίαν πατρίδα , ούτε τα λοιπά αναγκαία » στην αρχή για λίγο στην Ύδρα και τη Σύρο και στη συνέχεια στο Ναύπλιο .
Εκεί αναγκάζεται , για να επιβιώσει , να ζητήσει βοήθεια από τη Διοίκηση με την ελπίδα ότι « δεν θέλει αφήσει εγκαταλελειμμένα και απροστάτευτα τα υπέρ της πατρίδος αποθανόντος πατρός τέκνα , και εξοδεύσασα και όλη του την περιουσία , αλλά θέλει χορηγήσει εις αυτά τα προς το ζην αναγκαία από την πικράν ορφανίαν των και σκληράν δυστυχίαν , δια να παρακινώνται και οι λοιποί ομογενείς εις τον Ιερόν τούτον αγώναν αλύπως , βλέποντες την Διοίκησιν προστάτην των ορφανών και χηρών » .
Αλλά η Διοίκηση κωφεύει .
Με τον καιρό η κατάσταση χειροτερεύει .
Μέσα στο καταχείμωνο του 1826 η Δόμνα Βισβίζη βρίσκεται σε απελπιστική κατάσταση .
Στο λιμό που είχε προηγηθεί έχασε το ένα από τα πέντε παιδιά της και απελπισμένη γράφει : « ….Κλαίω , ευσπλαχνίαν δεν ευρίσκω ουδεμίαν . Άχρι και των ουρανών κραυγάζω . Ώτα ανεωγμένα δεν βλέπω ! Πώς άλλως να εκφράσω τον πόνο μου ; Ή με οποίον άλλον τρόπο να κινήσω ανθρώπων σπλάγχνα εις συμπάθειαν » ; Τα χρόνια περνούσαν αλλά η κατάσταση της Δόμνας Βισβίζη δεν διορθωνόταν .
Τον Αύγουστο του 1829 έγραψε από το Άργος , όπου βρισκόταν , στον Καποδίστρια : « …Γνωρίζω ότι φαίνομαι όχι μόνον οχληρά και βαρετή , αλλά και τολμηρά .
Ανάγκη όμως μεγίστη μ΄ αναγκάζει και μάλλον με βιάζει ! Κατ΄ ανάγκη λιμού , λιμοκτονίας και άκρας πτωχείας κατήντησα κλινήρης εις τόπον ξένον , μακράν των δυστυχών μου ορφανών και ανηλίκων .
Δεν είμαι εις κατάστασιν να επιστρέψω εις αυτά , επειδή έμεινα έρημος και αυτής της εφημέρου τροφής στερούμενη , κινδυνεύομεν να αποθάνομεν από την πείναν ! Επί Μάρτυρι Θεώ δεν έχω καν τα αναγκαία μου έξοδα να επιστρέψω προς την ατυχή οικογένειά μου… .
Ο πατήρ των ανηλίκων ορφανών μου εθυσίασεν και ζωήν και κατάστασιν υπέρ του έθνους , τα παιδιά του λιμοκτονούν , πεθαίνουν από την πείναν ! Το έθνος δεν ευσπλαγχνίζεται ; Κινδυνεύουν και εντός ολόγου χάνονται… .
Προστρέχω προς την έμφυτον φιλανθρωπίαν σας , θερμώς παρακαλούσα όπως μοι γίνη καν μικρά εξοικονόμησις , ίνα περιθάλψω και δυνηθή ανακουφίσω τα τέκνα μου και προλάβω αυτά πριν , ή εκ της λιμοκτονίας εξοντωθώσι .
Της εξοχότητός της δούλη , η δυστυχής χήρα Δόμνα Βισβίζη » .
Μετά το τέλος της ελληνικής επανάστασης η Δόμνα Βισβίζη εγκαταστάθηκε στην Ερμούπολη της Σύρου , ζώντας τα υπόλοιπα χρόνια της ζωής της σε μεγάλη ένδεια . .
Στη Δόμνα Βισβίζη αναφέρεται δημοτικό τραγούδι που έφερε σε φως έρευνα του Κομοτηναίου Αντώνη Ρωσσίδη . « Πουλάκι πόθεν έρχεσαι , πουλάκι για αποκρίσου μην είδες και μην άκουσες για την κυρά Δομνίτσα , την όμορφη τη δυνατή , την αρχικαπετάνα , πούχει καράβι ατίμητο και πρώτο μες στα πρώτα , καράβι γοργοτάξιδο , καράβι τιμημένο καράβι που πολέμησε στης Ίμπρος το μπουγάζι ; Και το πουλάκι στάθηκε και το πουλάκι λέει : - Την είδα , την απάντησα , σιμά στο Αγιονόρος τρεις μέρες επολέμαγε με δυο χιλιάδες Μούρτους .
Καράβια εδώ , καράβια εκεί , καράβια παραπέρα και τούτη σαν τον αητό ώρμαγε και κτυπούσε• δεξά , ζερβά κι ανάστροφα κι όπου βολούσε ακόμα .
Κι άκουγες βόγγους δυνατούς κατάρα στην κατάρα κι οι θάλασσες κοκκίνησαν σαν φέσια των αγάδων » .
Η φήμη της Δόμνας Βισβίζη , ξεπέρασε τα όρια του ελληνικού κράτους .
Το φιλελληνικό κομιτάτο του Παρισιού , στην προσπάθεια του να περιθάλψει τα παιδιά των αγωνιστών , έφερε στο Παρίσι και τον μεγάλο γιο των Βισβίζηδων μαζί με τα παιδιά του Κανάρη , του Γιαννίτση , του Μ.
Μπότσαρη και του Παλάσκα .
Ο νεαρός Θεμιστοκλής-Τιμολέων Βισβίζης είχε ωραία και χαρακτηριστική ελληνική μορφή και έγινε το αγαπημένο παιδί των φιλελληνικών κύκλων του Παρισιού .
Κυρίες της αριστοκρατίας όπως η κυρία Ρεκαμιέ και η Δούκισσα Ντ ' Αμπραντές , φιλοτιμούνταν να τον προστατεύουν .
Η ωραία μορφή του φιλοτεχνήθηκε σε Πορτραίτο σε ωραία σύνθεση κάτω από την οποία είναι γραμμένα τα λόγια της μητέρας του Δόμνας , που τον αποχαιρετά καθώς φεύγει για τα ξένα .
To πορτραίτο αυτό λιθογραφημένο σε χιλιάδες αντίτυπα , πωλούνταν στη Γαλλία και την Ευρώπη για μεγάλα ποσά .
Με τα ποσά αυτά γίνονταν προμήθεια τροφίμων , φαρμάκων και πολεμοφοδίων , τα οποία οι Γάλλοι έστελναν στους μαχόμενους αγωνιστές .
Το πορτραίτο αυτό στάθηκε το πρότυπο για την προτομή του νεαρού Βισβίζη που στήθηκε στην παραλία της Αλεξανδρούπολης .
Στο Εθνολογικό Μουσείο φυλάσσεται αντίγραφο της προσωπογραφίας του νεαρού Βισβίζη , στο οποίο αναγράφεται η συμβουλή της μητέρας του Δόμνας Βισβίζη : “ Παιδί μου , θα υιοθετηθής και θα οφείλεις την ανάπτυξίν σου εις την γαλλικήν γενναιοδωρίαν . Ίσως δεν θα ζω , όταν επιστρέψης .
Σκέψου όμως , παιδί μου , ότι πρέπει να μιμηθής και να εκδικήσεις τον πατέρα σου ” .
Το 1832 επιστρέφει από το εξωτερικό ο Θεμιστοκλής και διορίζεται ακόλουθος του Υπουργείου των Εξωτερικών ( από το 1845 ως το 1876 ήταν διοικητής Νάξου ) .
Η Μαριορίτσα Βισβίζη , κόρη του Χατζή Αντώνη και της Δόμνας Βισβίζη συνέταξε τον επιτάφιο λόγο προς τιμή του πατέρα της και με αίτησή της προς τον Καποδίστρια , την 1η Ιανουαρίου 1829 , ζήτησε τη δημοσίευσή του από το Εθνικό Τυπογραφείο , ως μνημόσυνο του πατέρα της .
Ο Καποδίστριας , αναγνωρίζοντας την προσφορά της οικογένειας Βισβίζη υιοθέτησε την αίτηση της κόρης του Χατζή Αντώνη Βισβίζη και διέταξε τη δημοσίευση του λόγου αυτού “ δια των πιεστηρίων του κράτους ( Εθνικού Τυπογραφείου ) ” , όπως αποδεικνύεται από το απαντητικό έγγραφο του Κυβερνήτη με ημερομηνία 17 Ιανουαρίου 1829 .
Μπρίκι του καπετάν Χατζή-Αντώνη Βισβίζη από την Αίνο της Ανατολικής Θράκης .
Ναυπηγήθηκε στη Ρωσία το 1817 από Ρώσους μαστόρους και με ξυλεία πεύκα από την Αίνο . Ήταν , για τη κατηγορία του , από τα μεγαλύτερα της εποχής και είχε την πολυτέλεια να έχει ένα ευρύχωρο σαλόνι , πράγμα σπάνιο για τα πλοία της εποχής .
Ο λόγος ήταν ότι ο καπτάν Αντώνης Βισβίζης είχε την μεγάλη του οικογένεια μαζί στα ταξίδια του .
Το σαλόνι αυτό ήταν η αιτία που συνεδρίαζε ο « Άρειος Πάγος » ( η τότε κυβέρνηση ) πάνω στο μπρίκι « Καλομοίρα » .
Το καράβι , κλασικό μπρίκι με 14 κανόνια , είχε μήκος 31,10 μέτρα , πλάτος καταστρώματος 7,62 μ. ολικό πλάτος στα κοίλα 7,80 μ. βάθος αμπαριών 3,40μ . μέγιστο βύθισμα 4,12μ . και χωρητικότητα 259 τόνους . Ήταν ένα μεγάλο καράβι , με μεγάλη χωρητικότητα , που ναυλωνόταν εύκολα , αλλά απέδιδε μεγάλα κέρδη .
Η « Καλομοίρα » και η « Δόμνα » πλοία και τα δύο του καπετάν Αντώνη Βισβίζη , σάλπαραν από την Αίνο τέλος Μαρτίου του 1821 να λάβουν μέρος στον αγώνα υπό την σημαία των Ψαριανών .
Οι αγώνες του μπρικιού « Καλομοίρα » γνωστοί .
Εκεί ξεψύχησε ο Εμμανουήλ Παππάς , ο εμψυχωτής του αγώνα στην Μακεδονία , μετά την επιβίβαση του από το Άγιο Όρος . Έλαβε μέρος στις επιχειρήσεις του Ευρίπου στην Εύβοια .
Εκεί 21 Ιουλίου 1822 σκοτώθηκε ο καπτάν Αντώνης Βισβίζης .
Τότε η Δόμνα αναλαμβάνει την πλοιαρχία .