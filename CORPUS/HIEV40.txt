Από την επομένη όμως της υπογραφής της Συνθήκης της Λωζάνης η Τουρκία άρχισε να περιορίζει τα δικαιώματα που παρείχε στους Έλληνες η συνθήκη , καταπατώντας με απροκάλυπτο τρόπο διάφορα άρθρα της και ασκώντας με παντοιοτρόπως ποικίλες πιέσεις στους μειονοτικούς και στο ίδιο το Οικουμενικόν Πατριαρχείον .
Και όλα αυτά χωρίς να υπάρξει ουδεμία αντίδραση από το ελληνικό κράτος , πλην ελαχίστων περιπτώσεων .
Ενδεικτικώς και πολύ περιληπτικώς αναφέρονται μερικά μόνον από τα μέτρα που έλαβε το τουρκικό κράτος κατά των Ελλήνων μειονοτικών : κατά καιρούς αυθαίρετες απελάσεις ομογενών και δη σημαινόντων προσώπων , απαγόρευση εξασκήσεως πολλών επαγγελμάτων σε Έλληνες , κατασχέσεις περιουσιών , επεμβάσεις στις εκλογές των ομογενειακών ιδρυμάτων , παρεμβολή διαφόρων προσκομμάτων στην ομαλή οργάνωση και λειτουργία των εκπαιδευτηρίων και ένα σωρό άλλα .
Αποκορύφωμα της τουρκικής εχθρικής πολιτικής κατά της ελληνικής μειονότητας ήταν η στρατολόγηση είκοσι κλάσεων ομογενών , ηλικίας 25 – 45 ετών , το 1941 και η αποστολή τους σε νέα « τάγματα εργασίας » ( amele taburlarι ) προς πραγματοποίηση εκχιονισμών , εκβραχισμών και έργων οδοποιίας στα βάθη της Τουρκίας , υπό άθλιες καιρικές συνθήκες . Όλα αυτά μετά την πλήρη επιβολή της τριπλής γερμανο-ιταλο-βουλγαρικής κατοχής στην Ελλάδα .
Τέλος , το πιο εξοντωτικό μέτρο κατά της ομογένειας υπήρξε η περιβόητη « φορολογία περιουσίας » ( varlιk vergisi ) – « βαρλίκι » για τους ντόπιους Κωνσταντινουπολίτες .
Σύμφωνα μ ’ αυτόν το νόμο , οι τουρκικές αρχές , με αυθαίρετο τρόπο , όρισαν για τους μειονοτικούς φόρο που έφθανε να είναι διπλάσιος ή και τριπλάσιος της συνολικής αξίας της περιουσίας τους .
Σε περίπτωση που ο φορολογούμενος δεν κατέβαλλε τον φόρο εντός δεκαπέντε ημερών , οι έφοροι είχαν δικαίωμα να κατάσχουν κάθε κινητή και ακίνητη περιουσία του .
Αργοπορία τριάντα ημερών σήμαινε τον εκτοπισμό των « οφειλετών » σε ειδικά στρατόπεδα και εκτέλεση καταναγκαστικών έργων .
Αποτέλεσμα αυτού του νόμου υπήρξε η δήμευση πολλών περιουσιών ( αφού οι ομογενείς εκλήθησαν να πληρώσουν μέχρι και δεκαπλάσια από τα νομίμως αναλογούντα σ ’ αυτούς – σε αντίθεση με τους Τούρκους , που πλήρωναν συμβολικά ποσά ) ή η πώλησή τους σε Τούρκους έναντι ποσών ευτελέστατων .
Επίσης , πάρα πολλοί Έλληνες οδηγήθηκαν στην Ανατολία για καταναγκαστικά έργα .
Πολλοί εξ αυτών πέθαναν από τις κακουχίες , ενώ όσοι σώθηκαν επέστρεψαν σε άθλια κατάσταση στις αρχές του 1944 , και όταν πλέον άρχισε να διαφαίνεται στον ορίζοντα η ήττα της ναζιστικής Γερμανίας στον Β΄ Παγκόσμιο Πόλεμο .
Βάσει αυτού του νόμου η ελληνική ομογένεια , αν και αποτελούσε λιγότερο από το 0,5 % του συνολικού πληθυσμού της Τουρκίας , εκλήθη να πληρώσει το 20 % του συνολικού ποσού του φόρου .
Γενικώς , η τουρκική κυβέρνηση , με τα μέτρα που έλαβε εναντίον των Ελλήνων της Κωνσταντινουπόλεως έπληξε καίρια τους κοινωνικούς , πολιτικούς , πολιτιστικούς και οικονομικούς θεσμούς της ελληνικής μειονότητας .
Μετά το πέρας του Β΄ Παγκοσμίου Πολέμου , και ιδίως μετά το 1947 , η Τουρκία αναγκάστηκε να χαλαρώσει τα μέτρα κατά της ελληνικής μειονότητας , καθώς η Ελλάδα βρέθηκε με το μέρος των νικητών του πολέμου , ενώ η Τουρκία είχε τηρήσει ευμενή ουδετερότητα προς την ναζιστική Γερμανία και ευρίσκετο σε πολύ δύσκολη θέση , ιδίως έναντι της Σοβιετικής Ένωσης .
Εξάλλου , μετά την δημιουργία του Ν.Α.Τ.Ο . και την ένταξη της Τουρκίας και της Ελλάδος στον οργανισμό αυτό το 1952 , οι σχέσεις των δύο χωρών έγιναν αρκετά πιο φιλικές .
Μετά το 1947 βλέπουμε την ελληνική ομογένεια να αναδιοργανώνεται και να ανακάμπτει , εκμεταλλευόμενη μια αναπάντεχη χαλάρωση των ασφυκτικών όρων και συνθηκών της πολιτικής ζωής στην Τουρκία .
Σ ’ αυτό συνέτεινε η ίδρυση και λειτουργία κομμάτων εκτός του Ρεπουμπλικανικού Λαϊκού Κόμματος , που είχε ιδρύσει ο Μουσταφά Κεμάλ Ατατούρκ .
Μετά το 1946 , όταν κατ ’ ουσίαν διεξήχθησαν οι πρώτες πολυκομματικές εκλογές , τα δύο μεγάλα κόμματα ( Ρ.Λ.Κ . του Ισμέτ Ίνονου και Δημοκρατικό Κόμμα των Τζελάλ Μπαγιάρ και Αντνάν Μεντερές ) έπρεπε να προσεταιρισθούν τις ψήφους των ομογενών .
Ο τρόπος δε με τον οποίο ήσαν εγκατεστημένοι οι Έλληνες κατά περιοχές στην Κωνσταντινούπολη , που τότε δεν αριθμούσε πάνω από ενάμισι εκατομμύριο κατοίκων , και το τότε εκλογικό σύστημα , επέτρεπαν και αυτή την εκλογή μειονοτικών βουλευτών στην Μεγάλη Τουρκική Εθνοσυνέλευση .
Μέσα σε μια οκταετία περίπου , και παρά τους οποιουσδήποτε περιορισμούς , η ελληνική κοινότητα κατόρθωσε να αναδιοργανώσει επί νέας βάσεως τους διάφορους πολιτιστικούς και αθλητικούς συλλόγους , ανασυγκρότησε τα νοσοκομεία και τα φιλανθρωπικά της ιδρύματα και αναβάθμισε την λειτουργία των σχολείων , με αποτέλεσμα να διπλασιαστεί μέσα σε λίγα χρόνια ο αριθμός των μαθητών .
Οι 106 ελληνικές κοινότητες και τα διάφορα ιδρύματα , που διέθεταν νόμιμο καταστατικό , υπήχθησαν ( προς καλύτερο συντονισμό και μεγαλύτερη συνεργασία ) στις κεντρικές εφορίες των τριών περιοχών με τον μεγαλύτερο ελληνικό πληθυσμό : του Σταυροδρομίου , του Γαλατά και της Χαλκηδόνος . Ένας άλλος τομέας , στον οποίο σημείωσε εντυπωσιακή πρόοδο η ελληνική κοινότητα , ήταν ο οικονομικός .
Εκμεταλλευόμενοι οι ομογενείς την απαλλαγή των ομογενειακών ιδρυμάτων από τον κρατικό έλεγχο , την χαλάρωση των μέτρων της τουρκικής κυβερνήσεως , τα οποία στρέφονταν ευθέως κατά των περιουσιών και των επιχειρήσεών τους , αλλά και τους νέους νόμους που επέτρεπαν και σε Έλληνες επιχειρηματίες να συμμετέχουν στις διάφορες αμερικανικές επενδύσεις , κατόρθωσαν σε σύντομο χρονικό διάστημα να ανακτήσουν ακόμη και περιουσίες που τους είχαν αφαιρεθεί με το varlιk vergisi , να προοδεύσουν οικονομικώς και να αναδειχθούν σε σημαντικότατο οικονομικό παράγοντα της οικονομικής ζωής της Κωνσταντινουπόλεως . Όλα τα πιο πάνω , βεβαίως , και κυρίως η οικονομική ανάπτυξη της ομογενείας , επέτειναν τα ήδη έντονα εχθρικά αισθήματα της κυβερνήσεως Μεντερές και των εξαθλιωμένων Τούρκων μουσουλμάνων της Κωνσταντινουπόλεως εναντίον των ομογενών .
Ενώ η κυβέρνηση Μεντερές είχε ήδη αρχίσει να διαμορφώνει μια σαφώς πιο εχθρική στάση έναντι της μειονότητας , προβάλλοντας διάφορα προσκόμματα στις ελληνικές κοινότητες , που επιζητούσαν να ανακτήσουν τις χαμένες περιουσίες τους , ξεκίνησε να επεξεργάζεται ένα μέτρο , το οποίο ονομάστηκε « Γενικοί Κανονισμοί » .
Οι κανονισμοί αυτοί είχαν στόχο να αντιμετωπίσουν τα μειονοτικά προβλήματα στο σύνολό τους και κρατήθηκαν μυστικοί για καιρό .
Εκείνο όμως που έδωσε την ευκαιρία όχι μόνο στην κυβέρνηση , αλλά και στον τύπο και στον τουρκικό όχλο να στραφεί απροκάλυπτα εναντίον των Ελλήνων ήταν η ανακίνηση του Κυπριακού ζητήματος από τον Στρατάρχη Παπάγο το 1954 .
Με την υποκίνηση της Μεγάλης Βρετανίας η Τουρκία ενεπλάκη ενεργώς στο Κυπριακό ζήτημα , θέτοντας θέμα αν όχι επιστροφής της νήσου στην ίδια , τουλάχιστον διχοτομήσεως , για την προστασία , δήθεν , της μουσουλμανικής μειονότητας , η οποία βαφτίστηκε « τουρκική » και αναβαθμίστηκε σε « κοινότητα » .
Με τις ευλογίες της τουρκικής κυβερνήσεως ιδρύθηκαν και ενισχύθηκαν οικονομικά διάφορες « εθνικές » οργανώσεις , που ευρίσκονταν υπό τον άμεσο έλεγχό της .
Οι οργανώσεις αυτές επρόκειτο να έχουν ενεργό συμμετοχή σε « λαϊκές » και « αυθόρμητες » διαδηλώσεις υπέρ των Τουρκοκυπρίων και εναντίον των Ρωμιών της Κωνσταντινουπόλεως .
Η κυριότερη οργάνωση ήταν η « Κιbrιs Türktür Cemiyeti » ( ΚΤC – Οργάνωση « Η Κύπρος είναι Τουρκική » με ιδρυτή τον ντονμέ ( =απόγονο εξισλαμισμένων Εβραίων ) Χικμέτ Μπιλ .
Η κατάσταση έγινε ακόμη πιο δύσκολη για τους Έλληνες με την έναρξη του ένοπλου απελευθερωτικού αγώνος της Ε.Ο.Κ.Α . την 1η Απριλίου 1955 .
Ο τύπος δημοσίευε εμπρηστικά άρθρα , εστηλίτευε τον Πατριάρχη Αθηναγόρα , επειδή δεν καταδίκαζε δημοσίως τον αγώνα της Ε.Ο.Κ.Α. , διέσπειρε ψευδείς ειδήσεις περί δήθεν εράνων που διεξήγαν οι ομογενείς υπέρ των αγωνιζομένων Ελλήνων της Κύπρου και περί επικείμενης γενικής σφαγής που περίμενε τους Τουρκοκυπρίους στις 28 Αυγούστου 1955 .
Στις 24 Αυγούστου , εξάλλου , ο Α.
Μεντερές προέβη σε εμπρηστικές δημόσιες δηλώσεις ενώπιον υπουργών , βουλευτών , επιχειρηματιών και δημοσιογράφων , υιοθετώντας όλα τα μυθεύματα εναντίον των Ελλήνων της Κωνσταντινουπόλεως και της Κύπρου . Όλα αυτά ήταν επόμενο να εξερεθίζουν έτι περαιτέρω τον τουρκικό όχλο .
Στις 28 Αυγούστου συνέβη ένα γεγονός , το οποίο μπορούμε να πούμε ότι υπήρξε το προανάκρουσμα των όσων επρόκειτο να ακολουθήσουν .
Την ώρα της Θείας Λειτουργίας είκοσι Τούρκοι , υπό τα απαθή όμματα της αστυνομίας , όρμησαν και λεηλάτησαν τις εκκλησίες Παναγίας Νεοχωρίου και Αγίων Ταξιαρχών Στένης .
Εν τω μεταξύ είχε συγκληθεί , στις 29 Αυγούστου , στο Λάγκαστερ Χάουζ του Λονδίνου η Τριμερής Διάσκεψη μεταξύ Μεγάλης Βρετανίας , Ελλάδος και Τουρκίας , στην οποία παρέστη τουρκική αντιπροσωπία υπό τον Υπουργό Εξωτερικών Φ.
Ρ.
Ζορλού .
Στις 3 Σεπτεμβρίου η γυναίκα του Τούρκου Προξένου στην Θεσσαλονίκη κάλεσε Έλληνα φωτογράφο και του ζήτησε να φωτογραφήσει τον περίβολο του Προξενείου , το οποίο στεγάζεται δίπλα σε παλιό σπίτι , στο οποίο υποτίθεται ότι γεννήθηκε ο Μουσταφά Κεμάλ .
Τις φωτογραφίες τις ζήτησε ως « ενθύμιο » , διότι την επομένη επρόκειτο να αναχωρήσει για την Τουρκία .
Τα μεσάνυκτα της 5ης προς 6η Σεπτεμβρίου εξερράγη βόμβα στον κήπο του τουρκικού Προξενείου , η οποία προκάλεσε μικρές μόνον ζημιές σε υαλοπίνακες στην παρακείμενη « οικία του Κεμάλ » .
Η βόμβα , όπως εξακριβώθηκε από τις έρευνες που διεξήγαγαν οι ελληνικές αρχές και όπως απεδείχθη αργότερα στην δίκη των πρωταιτίων των γεγονότων το 1961 στην νήσο Yassιada ( Πλάτη ) , μεταφέρθηκε από την Τουρκία από Τούρκο πράκτορα ( Έλληνα υπήκοο από την Κομοτηνή ) και τοποθετήθηκε από τον Τούρκο κλητήρα του Προξενείου .
Στις 4:00 το απόγευμα η τουρκική εφημερίδα İstanbul Ekspres κυκλοφόρησε σε έκτακτη έκδοση και δημοσίευσε τις φωτογραφίες της συζύγου του Τούρκου Προξένου φρικτά παραποιημένες , εις τρόπον ώστε να δίδεται η εντύπωση ότι στο σπίτι του πατέρα των Τούρκων είχε σημειωθεί μια τεράστια έκρηξη από βόμβα που είχαν τοποθετήσει οι Έλληνες .
Το γεγονός αυτό έδωσε το έναυσμα για την έναρξη των πρωτοφανούς αγριότητος οργανωμένων ανθελληνικών ταραχών στην Κωνσταντινούπολη , γνωστών με το όνομα « Σεπτεμβριανά του 1955 » .
Μόλις δόθηκε το σύνθημα , ο μαινόμενος τουρκικός όχλος ξεχύθηκε στους δρόμους της Πόλης και άρχισε να λεηλατεί κάθε τι το ελληνικό .
Ασφαλώς , όμως , οι « αγανακτισμένοι » Τούρκοι πολίτες δεν έδρασαν αυθόρμητα .
Το σχέδιο είχε σχεδιαστεί προσεκτικότατα και με απόλυτη μυστικότητα .
Είναι χαρακτηριστικό το ότι , ενώ πολλοί απλοί Τούρκοι ασφαλώς δεν ενέκριναν τα όσα διεπράχθησαν εναντίον των Ελλήνων , εν τούτοις , ουδείς Τούρκος πρόδωσε λεπτομέρειες του σχεδίου σε Ρωμιό φίλο του , πλην ελαχίστων εξαιρέσεων , όπου γενικώς και αορίστως ανέφεραν για « κάτι άσχημο που επρόκειτο να συμβεί εκείνες τις ημέρες » .
Το σχέδιο είχε άρτια οργανωθεί , αφού μέρες ή και εβδομάδες πριν στρατολογήθηκαν άτομα από την Μικρά Ασία και την Ανατολική Θράκη – εκτός των Κωνσταντινουπολιτών Τούρκων , μεταφέρθηκαν με σιδηροδρόμους , ταξί , λεωφορεία και πλοία , εφοδιάστηκαν με ρόπαλα , αξίνες , λοστούς , βενζίνη , δυναμίτιδα , ενώ παρεσχέθη στους επίδοξους ταραχοποιούς τροφή και κατάλυμα για μία ή δύο ημέρες .
Ακόμη συντάχθηκαν οι κατάλογοι των επικείμενων στόχων σε κάθε συνοικία και σημαδεύτηκαν την κατάλληλη στιγμή τα ελληνικά κτήρια .
Τέλος , εκπαιδεύτηκαν οι αστυνομικοί και στρατιώτες με πολιτικά που θα ελάμβαναν μέρος στη λεηλασία και θα κατηύθυναν το πλήθος , ενώ αργότερα θα έπαιζαν τον ρόλο των ειρηνοποιών .
Σύμφωνα με δημοσίευμα της 12 Αυγούστου 2008 της εφημερίδας Ραντικάλ , τα γεγονότα που διαδραματίστηκαν στις 6-7 Σεπτεμβρίου 1955 εναντίον των Ελλήνων της Κωνσταντινούπολης είχαν οργανωθεί από το Γραφείο Ειδικού Πολέμου ( Özel Harp Dairesi ) , το οποίο αποτελούσε τον μηχανισμό , που είχε στηθεί από το ΝΑΤΟ για την αποτροπή του κομμουνιστικού κινδύνου .
Οι πρώτες συγκεντρώσεις και ομιλίες ξεκίνησαν κατά τις 4:30 το απόγευμα , ενώ οι πρώτες ταραχές πρέπει να ξεκίνησαν γύρω στις 5:30 .
Φυσικά , η ώρα ενάρξεως των τουρκικών επιθέσεων ποίκιλλε από συνοικία σε συνοικία .
Επιθέσεις εναντίον των Ελλήνων και των περιουσιών τους έλαβαν χώρα και στην ευρωπαϊκή και στην ασιατική πλευρά της Κωνσταντινουπόλεως , αλλά και στις νήσους Χάλκη και Πρίγκηπο , από Τούρκους που μεταφέρθηκαν εκεί με πλοιάρια .
Με στρατιωτική πειθαρχία κινούμενος ο τουρκικός όχλος , ο οποίος ανερχόταν σε δεκάδες χιλιάδες άτομα , κινήθηκε κατά παντός ελληνικού στοιχείου .
Μέσα σε εννέα περίπου ώρες ( διότι σε πολλά σημεία οι βανδαλισμοί συνεχίστηκαν και μετά την κήρυξη του στρατιωτικού νόμου μετά τα μεσάνυκτα ) καταστράφηκαν ολοσχερώς 1004 σπίτια , ενώ άλλα περίπου 2500 υπέστησαν εκτεταμένες ζημιές .
Καταστράφηκαν επίσης 4348 καταστήματα , 27 φαρμακεία , 26 σχολεία , 5 πολιτιστικοί σύλλογοι , οι εγκαταστάσεις 3 εφημερίδων , 12 ξενοδοχεία , 11 κλινικές , 21 εργοστάσια , 110 ζαχαροπλαστεία και εστιατόρια , 73 εκκλησίες , ενώ συλήθηκαν πάρα πολλοί τάφοι σε 2 κοιμητήρια , καθώς και οι τάφοι των πατριαρχών στην Μονή Βαλουκλή .
Επίθεση δέχτηκαν και ένας μικρός αριθμός αρμενικών και εβραϊκών περιουσιών , ορισμένες αρμενικές εκκλησίες και μια εβραϊκή συναγωγή .
Τουλάχιστον 30 Έλληνες σκοτώθηκαν και εκατοντάδες άλλοι κακοποιήθηκαν βάναυσα .
Σε δύο περίπου χιλιάδες υπολογίζονται από τους κύκλους της ομογένειας οι βιασμοί , αν και επισήμως καταγγέλθηκαν μόνο 200 .
Ιδιαίτερο μίσος επεδείχθη κατά των ιερωμένων , αφού πολλοί απ ’ αυτούς ξυλοκοπήθηκαν αγριότατα , άλλοι γυμνώθηκαν και διαπομπεύθηκαν , εξαναγκαζόμενοι να φωνάζουν : « Η Κύπρος είναι τουρκική » , ενώ υπάρχουν μαρτυρίες ότι σε κάποιο ιεροδιάκονο έγινε αναγκαστική περιτομή .
Ο Επίσκοπος Παμφίλου Γεράσιμος και ο ηλικιωμένος μοναχός Χρύσανθος Μαντάς ξυλοκοπήθηκαν μέχρι θανάτου , ενώ ο Μητροπολίτης Ηλιουπόλεως Γεννάδιος παραφρόνησε από τους ξυλοδαρμούς και ύστερα από λίγο χρόνο απεβίωσε .
Μέσα σε λίγες ώρες η ελληνική οικονομική δραστηριότητα καταστράφηκε σχεδόν ολοσχερώς , αφού τα σπίτια και οι περιουσίες των περισσότερων Ελλήνων και τα ιδρύματα της ομογένειας λεηλατήθηκαν .
Χιλιάδες Έλληνες έμειναν κυριολεκτικώς μόνο με τα ρούχα που φορούσαν , αφού στα σπίτια τους καταστράφηκαν με πρωτοφανή μανία ή εκλάπησαν τα πάντα• από οικιακά σκεύη και τρόφιμα μέχρι κρεβάτια , καναπέδες και ακριβά κοσμήματα . 8.700 περίπου άτομα έμειναν άνεργα , αφού οι επιχειρήσεις στις οποίες εργάζονταν είχαν καταστραφεί .
Αν και οι πρώτες εκτιμήσεις τουρκικών και ξένων τραπεζών μιλούσαν για ζημιές της τάξης του ενός ή δύο δισεκατομμυρίων τουρκικών λιρών , τον Φεβρουάριο του 1956 η τουρκική κυβέρνηση μείωσε κατά πολύ το ποσό , υπολογίζοντας τις συνολικές ζημιές σε 69.578.744 λίρες Τουρκίας , δηλ . περίπου 25 εκατομμύρια δολάρια .
Το Παγκόσμιο Συμβούλιο Εκκλησιών υπολόγισε ότι μόνο οι ζημιές που υπέστησαν οι εκκλησίες ξεπερνούσαν τα 150 εκατομμύρια δολάρια της εποχής .
Βρετανοί διπλωμάτες υπολόγισαν τις ζημιές σε περίπου 200 εκατομμύρια δολάρια , ενώ σύμφωνα με εκτίμηση της ελληνικής κυβερνήσεως οι ζημιές ανήρχοντο σε 500 εκατομμύρια δολλάρια .
Ο Γάλλος συγγραφέας και καθηγητής στην Σορβόννη Francois Crouzet στο βιβλίο του Le Conflit de Chypre ( Η διένεξη της Κύπρου ) υπολογίζει τις ζημιές σε 300 εκατομμύρια δολάρια της εποχής , δηλαδή πολύ περισσότερα του ενός δισεκατομμυρίου σημερινών ( 2008 ) δολαρίων .