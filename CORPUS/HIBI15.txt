Στις σχολικές αργίες ο νεαρός Πεσταλότσι πήγαινε στον παππού του , που ήταν κληρικός στο χωριό Χενγκ ( Höngg ) , σήμερα προάστιο της Ζυρίχης .
Μαζί επισκέπτονταν σχολεία και τα σπίτια των ενοριτών του .
Μέσα από αυτές τις επισκέψεις ο Πεσταλότσι έμαθε « από πρώτο χέρι » τα προβλήματα φτώχειας των χωρικών .
Είδε τις συνέπειες της παιδικής εργασίας στο εργοστάσιο και πόσο λίγα έκαναν τα Κατηχητικά σχολεία για αυτούς .
Η άγνοιά τους και η ανικανότητα να βοηθήσουν τους εαυτούς τους άφησε στον Πεσταλότσι τις εντυπώσεις που θα καθοδηγούσαν τις μελλοντικές παιδαγωγικές του ιδέες .
Ο Πεσταλότσι πήγε σε εκκλησιαστική σχολή .
Ως κληρικός σκεπτόταν ότι θα είχε πολλές ευκαιρίες να εφαρμόσει τις ιδέες του για την εκπαίδευση .
Ωστόσο , η αποτυχία του πρώτου του κηρύγματος και η επίδραση των ιδεών του συμπατριώτη του φιλοσόφου Ζαν-Ζακ Ρουσσώ τον οδήγησαν να επιδιώξει μια σταδιοδρομία στα νομικά και στην πολιτική δικαιοσύνη .
Επίσης , το ιδανικό σύστημα ελευθερίας , στο οποίο ο Ρουσσώ προσέδωσε νέα κινητικότητα , αύξησε μέσα μου τον οραματικό πόθο για μια περισσότερο εκτεταμένη σφαίρα δραστηριοτήτων , με τις οποίες θα μπορέσω ίσως να προωθήσω την κοινωνική πρόνοια και την ευτυχία των ανθρώπων .
Οι ιδέες της νεότητάς μου ως προς το τι ήταν απαραίτητο και δυνατό να κάνω για τον σκοπό αυτό στη γενέθλια πόλη μου , με ώθησαν να εγκαταλείψω τη σταδιοδρομία κληρικού , προς την οποία είχα προσανατολισθεί προηγουμένως , και για την οποία προοριζόμουν , και έκαναν να ξεπηδήσει από μέσα μου ότι θα ήταν ίσως δυνατό με τη μελέτη του Δικαίουμ να βρω μια σταδιοδρομία που θα ήταν δυνατό να μου εξασφαλίσει κάποτε την ευκαιρία και τα μέσα να ασκήσω μια ενεργό επιρροή στις συνθήκες της γενέτειράς μου , ακόμη και της πατρίδας μου .
Κατά τα μέσα του 18ου αιώνα η κυβέρνηση της Ελβετίας καταδίκασε τα έργα του Ρουσσώ Αιμίλιος , ή Περί αγωγής και Κοινωνικό Συμβόλαιο , ανακοινώνοντας ότι ήταν επικίνδυνα για το κράτος και για τη χριστιανική θρησκεία .
Ο Ρουσσώ καταδικάστηκε .
Ωστόσο , ο Μπόντμερ , ο παλαιός καθηγητής του Πεσταλότσι , υιοθέτησε τις ιδέες του Ρουσσώ και ίδρυσε την « Ελβετική Εταιρεία » με περίπου 20 άλλους φιλοσόφους το 1765 .
Σκοπός τους ήταν η προαγωγή της ελευθερίας .
Ο 19χρονος Πεσταλότσι ήταν ενεργό μέλος της , συνεισφέροντας πολλά άρθρα στην εφημερίδα Der Erinnerer της Εταιρείας .
Ο Πεσταλότσι έφερε στο φως αρκετές περιπτώσεις διαφθοράς αξιωματούχων και πιστευόταν ότι υπήρξε συνεργός στην απόδραση ενός άλλου συνεργάτη της εφημερίδας .
Παρά το ότι αποδείχθηκε αργότερα αθώος , βρέθηκε κρατούμενος επί τρεις ημέρες .
Αυτά τα γεγονότα τον έκαναν να έχει πολιτικούς αντιπάλους , έναν δυσμενή παράγοντα για σταδιοδρομία νομικού .
Μετά από προτάσεις αρκετών φίλων , ο Πεσταλότσι αποφάσισε να γίνει αγρότης .
Εκείνο τον καιρό ο αγρονόμος Γιόχαν Ρούντολφ Τσιφφέλι ( Johann Rudolf Tschiffeli , 1716-1780 ) , επίσης μέλος της Ελβετικής Εταιρείας , είχε προκαλέσει εντύπωση με το επιτυχημένο μοντέλο της μετατροπής μεγάλης εκτάσεως αναξιοποίητης γης σε πολυάριθμα παραγωγικά αγροκτήματα .
Το 1767 ο Πεσταλότσι τον επισκέφθηκε για να μάθει σχετικά με τη μέθοδό του και ένα έτος αργότερα αγόρασε 60 στρέμματα 15 αναξιοποίητης γης κοντά στη Ζυρίχη .
Εξασφάλισε οικονομική υποστήριξη από έναν τραπεζίτη της Ζυρίχης , αγόρασε περισσότερη γη και το 1769 νυμφεύθηκε την Άννα Σούλτες ( Anna Schulthess ) .
Ο Πεσταλότσι άρχισε να κτίζει ένα σπίτι στην ιδιοκτησία του και το ονόμασε « Νόυχοφ » .
Ωστόσο η γη ήταν ακατάλληλη για τη γεωργία .
Ο Πεσταλότσι προσέθεσε το γνέσιμο μαλλιού στις δραστηριότητες , αλλά οι προκλήσει αυξάνονταν , όπως και το χρέος του .
Το ζεύγος απέκτησε ένα τέκνο , τον Ζαν-Ζακ , που τον φώναζαν « Schaggeli » και εμφάνιζε κρίσεις επιληψίας , οι οποίες προκαλούσαν τη συνεχή ανησυχία των γονέων του για την υγεία του .
Μετά την αποτυχία της αγροτικής του επιχειρήσεως , ο Πεσταλότσι αποφάσισε να διδάξει τα παιδιά των φτωχών .
Είχε παρατηρήσει ορφανά που μαθήτευαν ως αγρότες να πέφτουν θύματα εξοντωτικής εργασίας και υποσιτισμού .
Επιθυμούσε να τα διδάξει πώς να ζήσουν με αξιοπρέπεια .
Αυτό τον οδήγησε στην απόφαση να μετατρέψει το Νόυχοφ σε βιοτεχνική σχολή .
Παρά τη θέληση της οικογένειας της συζύγου του , ο Πεσταλότσι κέρδισε την υποστήριξη του φιλοσόφου Ιζαάκ Ίζελιν από τη Βασιλεία , ο οποίος της έδωσε δημοσιότητα με την περιοδική του έκδοση Die Ephemerides , που ήταν αφιερωμένη σε κοινωνικά και οικονομικά ζητήματα .
Αυτό έφερε εγγραφές και άτοκα δάνεια .
Το νέο ίδρυμα γνώρισε μια σύντομη περίοδο ευημερίας , αλλά μετά από ένα έτος το πολιτικό παρελθόν του Πεσταλότσι το έθεσε σε περιπέτειες .
Μια έκκληση για δημόσια στήριξη το 1777 έφερε αποτέλεσμα και ο Πεσταλότσι δημοσίευσε στο περιοδικό μια σειρά γραμμάτων για την εκπαίδευση των φτωχών .
Ωστόσο , το 1779 αναγκάσθηκε να κλείσει το ίδρυμα .
Με βοήθεια από τους φίλους του , ο Πεσταλότσι μπόρεσε να σώσει το σπίτι του Νόυχοφ για να μένει με την οικογένειά του .
Παρά το γεγονός αυτό , ήταν οικονομικά κατεστραμμένοι .
Οι συγγενείς του τον εγκατέλειψαν , όπως και οι περισσότεροι άνθρωποι που είχαν δείξει ενδιαφέρον για τις ιδέες του .
Ωστόσο ο Ίζελιν παρέμεινε κοντά του και τον ενεθάρρυνε να συνεχίσει να γράφει .
Το 1780 ο Πεσταλότσι δημοσίευσε ανωνύμως στο Die Ephemerides μία σειρά κειμένων με γενικό τίτλο Οι απογευματινές ώρες ενός ερημίτη .
Πρόκειται για τα πρώτα κείμενά του που διατυπώνουν τις ιδέες οι οποίες αργότερα θα τον χαρακτήριζαν .
Δεν τράβηξαν όμως τότε πολλή προσοχή .
Ο Πεσταλότσι γνώριζε την αγροτική ζωή της υπαίθρου πολύ περισσότερο από τους άλλους συγγραφείς .
Από αυτές τις εμπειρίες έγραψε 4 τόμους μιας ιστορίας με τίτλο Λεονάρδος και Γερτρούδη .
Η υπόθεση περιστρέφεται γύρω από τις ζωές 4 χαρακτήρων : της Γερτρούδης , του Γκλύφι ( Glüphi ) , ενός ανώνυμου εφημέριου κληρικού και του Άρνερ .
Η Γερτρούδη είναι μια σύζυγος και μητέρα από το χωριό Μπόναλ , που διδάσκει τα τέκνα της πώς να ζουν ηθικές ζωές με την πίστη και την αγάπη στον Θεό .
Ο δημοδιδάσκαλος Γκλύφι βλέπει την επιτυχία της Γερτρούδης με τα παιδιά της και επιχειρεί να εφαρμόσει τις διδαχές της στο σχολείο του .
Ο εφημέριος επίσης τις υιοθετεί .
Ο Γκλύφι και ο κληρικός βοηθούνται από τον Άρνερ , έναν πολιτικό που τους εξασφαλίζει κρατική υποστήριξη .
Μέσα από τους 4 αυτούς θεσμούς ( οικογένεια-σχολείο-εκκλησία-πολιτεία ) επιτυγχάνεται αρμονία και εγκύκλιος παιδεία προσφέρεται σε όλους τους ανθρώπους .
Ο πρώτος τόμος ήταν πολύ επιτυχημένος στη Γερμανία και στην Ελβετία , αλλά οι άλλοι τρεις δεν διαβάστηκαν πολύ .
Ο Πεσταλότσι είχε σχεδιάσει και πέμπτο και έκτο τόμο , αλλά το χειρόγραφο του 5ου χάθηκε κατά το ταξίδι του στο Παρίσι το 1804 και δεν είναι γνωστό αν γράφτηκε ποτέ ο έκτος τόμος .
Ο Πεσταλότσι έγραψε το Χριστόφορος και Ελισάβετ το 1782 ως μια σειρά βραδινών συζητήσεων για να θέσει θέματα κοινωνικής και πολιτικής διαφθοράς .
Μια εβδομαδιαία εφημερίδα , η Schweizerblatt , ιδρύθηκε και έπαυσε να εκδίδεται το ίδιο έτος , με τον Πεσταλότσι να είναι για λίγο αρχισυντάκτης της .
Το 1794 ο Πεσταλότσι επισκέφθηκε την αδελφή του στη Λειψία .
Κατά την επίσκεψή του εκεί συνάντησε τον Γιόχαν Βόλφγκανγκ Γκαίτε , τον Κρίστοφ Μάρτιν Βίλαντ και τον Γιόχαν Γκότφριντ Χέρντερ .
Στο ταξίδι της επιστροφής γνώρισε και τον Γιόχαν Γκότλιμπ Φίχτε .
Ο Φίχτε είδε στις ιδέες του Πεσταλότσι το κλειδί για την επίλυση του εκπαιδευτικού προβλήματος και τον προέτρεψε να γράψει για τις απόψεις του σχετικά με την ανθρώπινη φύση και το πρόβλημα της αναπτύξεώς της .
Μετά από τρία χρόνια , το 1797 , ο Πεσταλότσι έγραψε και δημοσίευσε το Οι έρευνές μου πάνω στην πορεία της φύσεως στην ανάπτυξη του ανθρώπινου γένους .
Λίγοι διάβασαν και αυτό το βιβλίο .
Αυτό το έργο σημείωσε το τέλος της 18χρονης κύριας « συγγραφικής περιόδου » του παιδαγωγού , κατά την οποία ζούσε φτωχικά με την οικογένειά του .
Η σύζυγός του ήταν συχνά άρρωστη και το 1797 ο γιος τους επέστρεψε σπίτι από τη μαθητεία του στη Βασιλεία σε παρόμοια κατάσταση υγείας .
Παράλληλα γίνονταν πολιτικές μεταβολές και όταν η δουλοπαροικία καταργήθηκε στην Ελβετία το 1798 , ο Πεσταλότσι απεφάσισε να γίνει εκπαιδευτικός .
Συνέταξε ένα σχέδιο για ένα σχολείο και το υπέβαλε στον Φίλιπ Άλμπερτ Στάπφερ , τον νέο υπουργό Τεχνών και Επιστημών , ο οποίος το ενέκρινε .
Ο Πεσταλότσι δεν μπόρεσε να εφαρμόσει το σχέδιο αμέσως , καθώς δεν στάθηκε δυνατή η εξεύρεση εγκαταστάσεων , οπότε στο μεταξύ του ζητήθηκε να αναλάβει την εφημερίδα Helvetisches Volksblatt .
Το 1798 , όταν ο γαλλικός στρατός εισέβαλε στην πόλη Στανς , πολλά παιδιά έμειναν άστεγα και ορφανά .
Η ελβετική κυβέρνηση ίδρυσε ορφανοτροφείο και προσέλαβε τον Πεσταλότσι στις 5 Δεκεμβρίου 1798 για να αναλάβει διευθυντής του .
Δύο μόλις ημέρες αργότερα ο Πεσταλότσι έφθασε στο Στανς .
Τα κτίσματα του κοινοβίου των Ουρσουλίνων στο Στανς θα μετατρέπονταν στο ορφανοτροφείο .
Στις 14 Ιανουαρίου 1799 έφθασε μια ομάδα ορφανών , που όπως γράφει ο Πεσταλότσι , « ήσαν σε απαίσια κατάσταση , τόσο στο σώμα , όσο και στον νου » .
Ανέλαβε πολλούς ρόλους : σχολάρχη , υπηρέτη , πατέρα , φύλακα , νοσοκόμου και δασκάλου .
Δεν είχε σχολικά υλικά και μοναδική του βοηθός ήταν μία οικονόμος .
Από την προηγούμενη εμπειρία του έθεσε στόχο παρόμοιο με του Νόυχοφ : τον συνδυασμό εκπαιδεύσεως και πρακτικής εξασκήσεως με εργασία .
Η κάθε δραστηριότητα θεωρείτο από αυτόν ως ένας τρόπος να εξασκήσει τη φυσική δεξιότητα , να προαγάγει την αποτελεσματικότητα και να ενθαρρύνει την αλληλοβοήθεια μεταξύ των παιδιών .
Επιθυμούσε να καλλιεργήσει τις θεμελιώδεις δραστηριότητες του νου : « τις δυνάμεις τις προσοχής , της παρατηρητικότητας και της μνήμης , που πρέπει να προηγούνται της κρίσεως και να είναι καλώς εδραιωμένες προτού ασκηθεί η τελευταία » .
Στο Στανς ο Πεσταλότσι αντιλήφθηκε τη σημασία μιας γενικής παιδαγωγικής μεθόδου , την οποία θα επιχειρούσε να εφαρμόσει σε άλλα ιδρύματα αργότερα .
Τον Ιούνιο του 1799 ο γαλλικός στρατός , μετά την ήττα του από τους Αυστριακούς , επανακατέλαβε το Στανς .
Χρειαζόταν το κάθε διαθέσιμο κτίσμα για να στεγασθεί και έτσι κατάργησαν το ορφανοτροφείο-σχολείο του Πεσταλότσι .
Ακόμα και σε αυτό το περιορισμένο χρονικό διάστημα , η επιτυχία του Πεσταλότσι ήταν προφανής .
Αφήνοντας το Στανς , κοίταξε την υγεία του διαμένοντας στο Γκούρνιγκελ των Άλπεων , ελπίζοντας να επιστρέψει όταν θα ήταν και πάλι διαθέσιμα τα κτήρια , αλλά δεν του επιτράπηκε .
Ο Στάπφερ μετέθεσε τον Πεσταλότσι σε δημοτικό σχολείο στο Μπούργκντορφ .
Στο σχολείο αυτό δεν ευδοκίμησε , καθώς ο παπουτσής που το διοικούσε προηγουμένως δεν συμφωνούσε με τις ιδέες του , ωστόσο μπόρεσε σύντομα να μεταφερθεί σε ένα άλλο στην ίδια πόλη .
Τα παιδιά ήταν πέντε ως οκτώ ετών .
Εκεί ο Πεσταλότσι συνέχισε τις έρευνες και τα πειράματά του στην παιδαγωγική που είχε αρχίσει στο Στανς .
Κάποιος φίλος τού συνέστησε ένα βιβλίο , το Vous voulez mecaniser l'education , για την εφαρμογή της ψυχολογίας στην παιδαγωγική επιστήμη .
Παρά το ότι ο Πεσταλότσι δεν γνώριζε καλά τη γαλλική , όσο μπόρεσε να καταλάβει « έρριξε μια πλημμύρα φωτός πάνω στην όλη προσπάθειά μου » .
Βασικά το βιβλίο επιβεβαίωνε τις ιδέες που είχε αναπτύξει στο Νόυχοφ , στο Στανς και τώρα στο Μπούργκντορφ , σύμφωνα με τις οποίες όλη η κατανόηση από το παιδί μπορεί να επιτευχθεί μέσα από μία ψυχολογικώς διατεταγμένη ακολουθία .
Τον Ιανουάριο του 1800 , ένας νεαρός βοηθός διδασκαλίας , ο Χέρμαν Κρύζι ( Hermann Krüsi ) , προσφέρθηκε να τον βοηθήσει , έχοντας ήδη κάποια πρακτική εμπειρία στη διδασκαλία και ακολουθώντας το παράδειγμά του .
Μετά από οκτώ μήνες διδασκαλίας , ο Πεσταλότσι αξιολογήθηκε από τις αρχές , που τον επαίνεσαν για την πρόοδο των μαθητών του : δεν τους είχε απλώς μάθει μέσα στο διάστημα αυτό να διαβάζουν τέλεια , αλλά και να γράφουν , να σχεδιάζουν και να κατανοούν την αριθμητική .
Η διεύθυνση εκπαιδεύσεως τον προήγαγε σε διευθυντή στο « ανώτερο » δημοτικό αρρένων , όπου συνέχισε τα παιδαγωγικά του πειράματα .
Ενθαρρυμένος από την επιτυχία του , τον Οκτώβριο του 1800 ο Πεσταλότσι πήρε την απόφαση να ανοίξει ένα άλλο σχολείο στο Μπούργκντορφ , το « Εκπαιδευτικό Ινστιτούτο για παιδιά των μεσαίων τάξεων » , με έδρα τον Πύργο του Μπούργκντορφ , που του παραχωρήθηκε από την πολιτεία .
Εκεί προσλήφθηκαν δύο ακόμα εκπαιδευτικοί , οι Γιόχαν Γκέοργκ Τόμπλερ και Γιόχαν Κρίστοφ Μπυς ( Büss ) .
Στο ίδρυμα αυτό ο Πεσταλότσι συστηματοποίησε και κωδικοποίησε πολλες από τις μεθόδους και ιδέες του για την εκπαίδευση .
Για δεύτερη φορά ο Πεσταλότσι προσέλκυσε ως συγγραφέας έναν ευρύ κύκλο αναγνωστών με την έκδοση του Πώς η Γερτρούδη διδάσκει τα παιδιά της .
Το βιβλίο αυτό άσκησε μεγάλη επίδραση στη γνώμη για την εκπαίδευση και στην πρακτική της .
Είναι γραμμένο με τη μορφή 14 επιστολών του Πεσταλότσι προς τον φίλο του Χάινριχ Γκέσνερ , έναν βιβλιοδέτη στη Βέρνη .
Τα τρία πρώτα γράμματα περιγράφουν το πώς ο ίδιος , ο Κρύζι , ο Τόμπλερ και ο Μπυς έφθασαν στη σημερινή τους θέση στο Μπούργκντορφ .
Οι επιστολές από την τέταρτη μέχρι την ενδέκατη παρέχουν τις σκέψεις και τις εμπειρίες του στην παιδαγωγική διδασκαλία και την εκπαιδευτική θεωρία .
Η δωδέκατη αφορά τη φυσική αγωγή και οι δύο τελευταίες την ηθική και θρησκευτική εκπαίδευση .
Ο σκοπός του Πεσταλότσι στο βιβλίο αυτό ήταν να δείξει ότι , ανάγοντας τη γνώση στα στοιχεία της και κατασκευάζοντας μία σειρά από ψυχολογικώς διατεταγμένες ασκήσεις , ο καθένας μπορούσε να διδάξει τα παιδιά του αποτελεσματικά .
Εξαιτίας της επιτυχίας του βιβλίου , άνθρωποι από όλη την Ελβετία και τη Γερμανία έρχονταν να δουν το σχολείο του Πύργου .
Το « Εκπαιδευτικό Ινστιτούτο » μεγάλωσε , αλλά ο Πεσταλότσι ακόμα αισθανόταν ότι δεν έπραττε αρκετά .
Αν και οικονομικώς επιτυχημένο , το σχολείο δεν μπορούσε να πραγματοποιήσει αυτό που ποθούσε ο Πεσταλότσι : να εκπαιδεύσει τα παιδιά των φτωχών .
Προς τούτο έγραψε στην ελβετική κυβέρνηση ότι επιθυμούσε περισσότερες ευκαιρίες να εκπαιδεύσει τα φτωχά παιδιά .
Αφού έστειλε δύο επιτρόπους να ερευνήσουν το έργο του και μετά από τη θετική τους αναφορά , η κυβέρνηση μετέτρεψε το σχολείο σε εθνικό ίδρυμα .