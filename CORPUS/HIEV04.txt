Η επιχείρηση ξεκίνησε στις 4 Φεβρουαρίου 1944 , όταν ο αξιωματικός της SOE Πάτρικ Λη Φέρμορ έφτασε στην Κρήτη με την πρόθεση να απαγάγει τον περιβόητο εγκληματία πολέμου και διοικητή του Οχυρού της Κρήτης , Φρίντριχ-Βίλχελμ Μύλλερ .
Μέχρι να καταφτάσει η υπόλοιπη ομάδα απαγωγής με επικεφαλής τον Γουίλιαμ Στάνλεϊ Μος , δύο μήνες αργότερα , τον Μύλλερ είχε διαδεχθεί ο Χάινριχ Κράιπε , με αποτέλεσμα να γίνει αυτός ο νέος στόχος .
Το βράδυ της 26ης Απριλίου , το αυτοκίνητο του Κράιπε έπεσε σε ενέδρα ενώ βρισκόταν καθοδόν για την οικία του .
Οι απαγωγείς έδεσαν τον Κράιπε και τον ανάγκασαν να μετακινηθεί στο πίσω κάθισμα , ενώ οι Λη Φέρμορ και Μος υποδύθηκαν εκείνον και τον οδηγό του αντίστοιχα .
Η περιβόητη ανυπομονησία του Κράιπε στα οδοφράγματα επέτρεψε στο αυτοκίνητο να περάσει επιτυχώς αρκετά σημεία ελέγχου πριν το εγκαταλείψουν στα Χελιανά .
Οι απαγωγείς συνέχισαν με τα πόδια , καταφέρνοντας να αποφεύγουν χιλιάδες στρατιώτες του Άξονα που στέλντοναν για να τους σταματήσουν , έχοντας τη βοήθεια οδηγών από την τοπική αντίσταση .
Στις 14 Μαΐου , η ομάδα έφτασε την παραλία Ροδάκινο όπου και επιβιβάστηκε σε ένα Βρετανικό μηχανοκίνητο σκάφος και μεταφέρθηκε με ασφάλεια στην Αίγυπτο .
Αρκετούς μήνες μετά την ολοκλήρωση της επιχείρησης , η επιτυχία της τέθηκε υπό αμφισβήτηση .
Το αποτέλεσμα θεωρήθηκε ως συμβολική νίκη προπαγάνδας παρά στρατηγικής .
Ο σχετικά ακίνδυνος Κράιπε αντικαταστάθηκε από τον Μύλλερ , ο οποίος διέταξε μία σειρά μεγάλης κλίμακας αντίποινων κατά του άμαχου πληθυσμού του νησιού , το οποίο έμεινε γνωστό ως Ολοκαύτωμα του Κέδρους .
Η επιχείρηση εισέβαλε στη λαϊκή φαντασία μέσω βιογραφικών έργων αρκετών από τους συμμετέχοντες σε αυτήν , με πιο αξιοσημείωτο το βιβλίο του Μος , Ill Met by Moonlight .
Στις 28 Οκτωβρίου 1940 , η Ελλάδα εισήλθε στον Β΄ Παγκόσμιο Πόλεμο στο πλευρό των Συμμάχων μετά την Ιταλική εισβολή από την Αλβανία .
Στις 6 Απριλίου , η Ναζιστική Γερμανία ξεκίνησε τη δική της εισβολή μέσω της Βουλγαρίας , γνωστή ως Επιχείρηση Μαρίτα , φτάνοντας στις 30 Απριλίου στη νότια ακτή της Ελλάδας και τερματίζοντας την εισβολή με νίκη .
Πέντε μέρες νωρίτερα , ο Βασιλιάς Γεώργιος ο Β΄ και η κυβέρνησή του είχαν εγκαταλείψει την ηπειρωτική χώρα για την Κρήτη .
Με τη σειρά του , στις 20 Μαΐου 1941 , το νησί δέχθηκε επίθεση μαζικά από αέρος από τους Ναζί . Έπειτα από επτά μέρες συγκρούσεων , οι Γερμανοί επικράτησαν αναγκάζοντας τους Συμμάχους να καταφύγουν στην Αίγυπτο .
Με την ολοκλήρωση της Επιχείρησης Μαρίτα , η Ελλάδα τέθηκε υπό τριπλή κατοχή από της Γερμανία , την Ιταλία και τη Βουλγαρία .
Το Οχυρό Κρήτη , όπως ονομάζεται σήμερα , διαμοιράστηκε ανάμεσα σε Γερμανία και Ιταλία .
Οι Γερμανοί κατείχαν τους τρεις δυτικούς νομούς του νησιού με το αρχηγείο τους να βρίσκεται στα Χανιά , ενώ οι Ιταλοί κατείχαν τον ανατολικότερο νομό του νησιού , τον Νομό Λασιθίου .
Δεν χρειάστηκε πολύς χρόνος για να δημιουργηθεί η Κρητική αντίσταση , η οποία βοήθησε τους Συμμάχους στρατιώτες που βρίσκονταν στο νησί να αποφύγουν τη σύλληψη και να το σκάσουν προς τη Μέση Ανατολή , η οποία ήταν υπό τον έλεγχο των Βρετανών .
Οι στρατιώτες που κατάφεραν να το σκάσουν βοήθησαν στο να εγκαθιδρυθεί επικοινωνία μεταξύ του παρακλαδιού της SOE στο Κάιρο και των οργανώσεων της Κρητικής αντίστασης .
Εξοπλισμένοι με ασύρματο εξοπλισμό από τη SOE , ξεκίνησαν να συντονίζουν τις πράξεις τους με τις εντολές των Συμμάχων .
Μετά την ανακωχή του Κασίμπιλε , ο διοικητής της 51ης Μεραρχίας Πεζικού Σιένα , Αντζέλικο Κάρτα , αποφάσισε να συμπαραταχθεί με τους Συμμάχους .
Αποφεύγοντας τις Γερμανικές περιπολίες και τα αεροπλάνα παρακολούθησης , επιβιβάστηκε σε ένα μηχανοκίνητο σκάφος της SOE από το χωριό Τσούτσουρος , φτάνοντας στις 23 Σεπτεμβρίου 1943 στο λιμάνι της πόλης Μάρσα Ματρούχ .
Βρετανοί αξιωματικοί είχαν ήδη εξετάσει την ιδέα της σύλληψης ενός ανώτερου Γερμανού αξιωματικού από το Νοέμβριο του 1942 , όταν ο Ζαν Φίλντινγκ πρότεινε την απαγωγή του Αλεξάντερ Άντρε και αργότερα , όταν ο Άντρε αποσπάστηκε , του διαδόχου του Μπρούνο Μπρόιερ .
Ωστόσο , κανένα από αυτά τα σχέδια δεν προχώρησε .
Η επιτυχημένη απόδραση του Κάρτα στην Αίγυπτο αναζωπύρωσε την ιδέα της απαγωγής του επικεφαλής στρατιωτικού διοικητή της Κρήτης .
Το 1943 , ο Ταγματάρχης Πάτρικ Λη Φέρμορ και ο Λοχαγός Γουίλιαμ Στάνλεϊ Μος έστησαν το σχέδιο της επιχείρησης απαγωγής του Στρατηγού Φρίντριχ-Βίλχελμ Μύλλερ στο Κάιρο , ο οποίος ήταν ο τότε στρατιωτικός διοικητής της Κρήτης και διοικητής της 22ης Γερμανικής Αεροπορικής Μεραρχίας .
Ο Μύλλερ είχε αποκτήσει φήμη για τη βιαιότητά του και περιφρονήθηκε από τους Κρητικούς , ενώ ήταν προσωπικά υπεύθυνος για μαζικές εκτελέσεις , βασανιστήρια , καταστροφές χωριών και στρατολογήσεις άμαχων πολιτών σε μονάδες καταναγκαστικής εργασίας .
Η SOE σχεδίαζε να τον απαγάγει με τη χρήση της ελάχιστης δυνατής βίας και να τον μεταφέρει στην Αίγυπτο , δίνοντας με αυτόν τον τρόπο μία ώθηση στο ηθικό των Κρητικών .
Στα τέλη του 1943 , ο Λη Φέρμορ και ο Μος σχημάτισαν μία ομάδα με δύο μέλη της Κρητικής αντίστασης , τους Γεώργιο Τυράκη και Μανώλη Πατεράκη , οι οποίοι θα τους συνόδευαν στην αποστολή . Έπειτα από την εκπαίδευσή τους στην Παλαιστίνη και την αντιμετώπιση αρκετών καθυστερήσεων , η ομάδα πέταξε για το αρχηγείο της Βρετανικής 8ης Στρατιάς στο Μπάρι στις 4 Ιανουαρίου 1944 .
Στις 4 Φεβρουαρίου , οδηγήθηκαν στο αεροδρόμιο του Μπρίντιζι , όπου επιβιβάστηκαν σε ένα βομβαρδιστικό με προορισμό την Κρήτη .
Ωστόσο , ο Λη Φέρμορ ήταν ο μόνος που πήδηξε με αλεξίπτωτο από το αεροπλάνο στο οροπέδιο του Καθαρού , λόγω της ξαφνικής αλλαγής του καιρού η οποία προκάλεσε έλλειψη ορατότητας λόγω της συννεφιάς που υπήρχε πάνω από την περιοχή .
Τον Λη Φέρμορ υποδέχτηκαν μέλη της Κρητικής αντίστασης και ο Λοχαγός Σάντι Ρέντελ της SOE , ενώ η υπόλοιπη ομάδα επέστρεψε στο Κάιρο .
Καθώς κρυβόντουσαν σε μία σπηλιά πάνω από το χωριό Τάπες στο οροπέδιο Λασιθίου , ο Λη Φέρμορ αποκατέστησε παλιές του γνωριμίες και έμαθε πως ο Μύλλερ είχε αντικατασταθεί από τον Υποστράτηγο Χάινριχ Κράιπε την 1η Μαρτίου .
Αν και σίγουρα δεν ήταν το ίδιο διαβόητος όσο ο Μύλλερ , ο Κράιπε είχε παρασημοφορηθεί με τον Σταυρό των Ιπποτών του Σιδηρού Σταυρού για τον ρόλο του στην πολιορκία του Λένινγκραντ και στη μάχη της περιοχής Κουμπάν .
Η υπόλοιπη ομάδα επιχείρησε να προσγειωθεί στην Κρήτη με αλεξίπτωτο άλλες εφτά φορές χωρίς επιτυχία κι έπειτα από δύο μήνες , στις 4 Απριλίου , κατέφθασαν με μηχανοκίνητο σκάφος στο Τσούτσουρο και συνάντησαν τους Λη Φέρμορ και Ρέντελ στην παραλία . Όταν άκουσαν για την αναχώρηση του Μύλλερ , συμφώνησαν απρόθυμα να προχωρήσουν με το σχέδιο .
Η ομάδα μετακινήθηκε σε ένα δίκτυο σπηλιών στα βουνά πάνω από το χωριό Κασταμονίτσα , όπου βρισκόταν το κρησφύγετο μίας τοπικής ομάδας ανταρτών .
Εκεί , η ομάδα της SOE ενισχύθηκε με έναν αριθμό Κρητικών , τους Αντώνιο και Γρηγόριο Παπαλεωνίδα , Μιχαήλ « Μίκης » Ακουμιανάκη και Γρηγόριο Χναράκη .
Το σπίτι του Ακουμιανάκη βρισκόταν σε βολική τοποθεσία , απέναντι από την κατοικία του Κράιπε , τη Βίλα Αριάδνη , στο χωριό της Κνωσού .
Κατά την προετοιμασία για το ταξίδι του στην Κνωσό , ο Λη Φέρμορ ντύθηκε Κρητικός βοσκός , έλαβε πλαστά έγγραφα και σκούρυνε το μουστάκι και τα φρύδια του με καμένο φελλό .
Αφού ταξίδεψε με λεωφορείο μαζί με τον Ακουμιανάκη , έκανε αναγνώριση της περιοχής γύρω από τη βίλα .
Με την περιοχή να περιβάλλεται από τριπλό φράχτη με συρματομπλέγματα ( ένας από τους οποίους φημολογείτο πως ήταν ηλεκτροφόρος ) και να φρουρείται από μεγάλη φρουρά , θεωρήθηκε πολύ επικίνδυνο να επιχειρήσουν μία άμεση απαγωγή . Έτσι , λήφθηκε η απόφαση η απαγωγή να γίνει κατά τη διάρκεια μίας από τις συχνές μετακινήσεις του Κράιπε από την οικία του προς το αρχηγείο της μεραρχίας στις Άνω Αρχανές , περίπου 8 χιλιόμετρα μακριά .
Αφού ερεύνησαν τη διαδρομή , ανακάλυψαν μία διασταύρωση όπου ο δρόμος από τις Αρχανές ενωνόταν με τον κεντρικό δρόμο προς το Ηράκλειο , αναγκάζοντας τα αυτοκίνητα να ελαττώσουν σημαντικά ταχύτητα , φτάνοντας να είναι σχεδόν ακινητοποιημένα .
Η τοποθεσία αυτή ονομάστηκε αργότερα Σημείο Α.
Ο Παύλος Ζωγραφιστός , ιδιοκτήτης ενός μικρού εξοχικού σε αμπελώνα έξω από το Σκαλάνι , περίπου είκοσι λεπτά απόσταση από το σημείο της απαγωγής , συμφώνησε να συνεργαστεί μετατρέποντας το εξοχικό σε παρατηρητήριο .
Λόγω της αυξημένης κυκλοφορίας στον κεντρικό δρόμο , η επιχείρηση έπρεπε να πραγματοποιηθεί κατά τη διάρκεια της νύχτας .
Ο Ακουμιανάκης προμήθευσε την ομάδα με δύο καλοκαιρινές στολές δεκανέα Φέλντζανταρμερί , πλήρεις με στρατιωτικά διακριτικά , όπλα και γκλομπ .
Το μέλος της αντίστασης Ηλίας Αθανασάκης παρακολουθούσε από ένα ύψωμα το Γερμανικό αρχηγείο , στέλνοντας σήμα με τηλεγράφο όποτε ο Κράιπε έφευγε από το κτίριο .
Τέσσερα ακόμη μέλη της αντίστασης , οι Ευστάθιος Σαβιολάκης , Δημήτριος « Τζατζάς » Τζατζαδάκης , Νικόλαος Κόμης και Αντώνης Ζωιδάκης , στρατολογήθηκαν ως οδηγοί .
Λίγο πριν λάβει χώρα η απαγωγή , η ομάδα έλαβε μία επιστολή από τον τοπικό διοικητή του Ελληνικού Λαϊκού Απελευθερωτικού Στρατού ( ΕΛΑΣ ) , ο οποίος απειλούσε πως θα τους κατέδιδε στις αρχές αν δεν εκκένωναν την περιοχή .
Ο Λη Φέρμορ απάντησε με ένα διφορούμενο γραπτό μήνυμα και ο διοικητής του ΕΛΑΣ δεν έκανε πράξη την απειλή του , ενώ η επιχείρηση αναβλήθηκε για αρκετές μέρες καθώς ο Κράιπε δεν εγκατέλειπε την οικία του .
Το βράδυ της 26ς Απριλίου 1944 , ο Λη Φόρμερ και ο Μος έλαβαν σήμα πως ο Κράιπε είχε επιβιβαστεί στο αυτοκίνητό του .
Φορώντας τις Γερμανικές στολές , ακολούθησαν τον Σαβιολάκη στο Σημείο Α.
Οι δυο τους κρύφτηκαν σε ένα χαντάκι , περίπου 1 μέτρο ανατολικά του δρόμου .
Πιο δυτικά , ο Ζωιδάκης , τα αδέλφια Παπαλεωνίδα , ο Τυράκης και ο Κόμης βρίσκονταν σε κατάσταση αναμονής .
Στις 9:30μ.μ. , ο Τζατζαδάκης άναψε τον πυρσό του τρεις φορές στέλνοντας σήμα πως το αυτοκίνητο του Κράιπε πλησίαζε χωρίς συνοδεία .
Ο Λη Φόρμερ και ο Μος έκλεισαν τον δρόμο και καθώς το αυτοκίνητο πλησίαζε , ο Μος κούνησε το αστυνομικό γκλομπ που κρατούσε και φώναξε στα γερμανικά « Halt ! » ( « Σταμάτα » ) . Όταν το αυτοκίνητο σταμάτησε , ο Λη Φέρμορ χαμογέλασε και ζήτησε από τον Κράιπε να του δείξει την ταυτότητά του .
Καθώς ο Κράιπε έκανε κίνηση για να βγάλει την ταυτότητά του , ο Λη Φέρμορ άνοιξε την πόρτα φωνάζοντας « Ψηλά τα χέρια ! » , ενώ ταυτόχρονα πίεσε το αυτόματο όπλο που κρατούσε πάνω στο στήθος του Κράιπε .
Τα υπόλοιπα μέλη της ομάδας πετάχτηκαν από τα σημεία που κρυβόντουσαν και περικύκλωσαν το αυτοκίνητο .
Ακολούθησε μία σύντομη πάλη , η οποία τελείωσε με τον Πατεράκη να δένει τον Κράιπε και τον Μος να χτυπάει τον οδηγό του στο κεφάλι με το γκλομπ που κρατούσε , ρίχνοντάς τον αναίσθητο .
Ο Μος πήρε τη θέση του οδηγού και ο Λη Φέρμορ φόρεσε το καπέλο του Κράιπε , προσποιούμενος πως ήταν εκείνος , ενώ οι Κράιπε , Σαβιολάκης , Τυράκης και Πατεράκης κάθισαν στο πίσω κάθισμα κι έφυγαν με προορισμό το Ηράκλειο .
Οι υπόλοιποι έμειναν πίσω για να καθαρίσουν το σημείο από σημάδια πάλης και στη συνέχεια έφυγαν κι αυτοί για το Ηράκλειο μαζί με τον οδηγό του Κράιπε .
Το αυτοκίνητο πέρασε από 22 σημεία ελέγχου στο Ηράκλειο , βγαίνοντας στην πορεία στον δρόμο για το Ρέθυμνο και σταματώντας έξω από έναν απότομο ορεινό δρόμο που οδηγούσε στα Ανώγεια .
Η τάση του Κράιπε να είναι ανυπόμονος στα οδοφράγματα και να συμπεριφέρεται με αγένεια στους ανθρώπους που τα επάνδρωναν τον είχε κάνει μη δημοφιλή στους υφιστάμενούς του , συμβάλλοντας με αυτόν τον ειρωνικό τρόπο στην επιτυχία της ίδιάς του της απαγωγής , καθώς το αυτοκίνητο επιτάχυνε στα σημεία ελέγχου χωρίς να σταματάει .
Μετά τον πόλεμο , ένα μέλος του προσωπικού του Κράιπε ανέφερε πως με το άκουσμα της είδησης της απαγωγής του , μετά από κάποιες στιγμές αμήχανης σιωπής στην αίθουσα των αξιωματικών στο Ηράκλειο , ακούστηκε κάποιος να λέει : « Λοιπόν κύριοι , νομίζω πως απαιτείται σαμπάνια για αυτό » .
Ο Λη Φέρμορ οδήγησε προς τα Χελιανά , όπου κι εγκατέλειψαν το αυτοκίνητο .
Για να αποφύγουν τα αντίποινα , άφησε ένα σημείωμα όπου ισχυριζόταν πως η επιχείρηση πραγματοποιήθηκε από ειδικές Βρετανικές δυνάμεις χωρίς καμία υποστήριξη από τους ντόπιους και σκόρπισε γύρω διάφορα ενοχοποιητικά στοιχεία , όπως Βρετανικά αποτσίγαρα , ένα βιβλίο της Αγκάθα Κρίστι και έναν στρατιωτικό μπερέ . Έπειτα , η ομάδα ανέβηκε προς τα Ανώγεια όπου ξεκουράστηκαν για λίγες ώρες .
Αργά το απόγευμα της 27ης Απριλίου , ένα Γερμανικό αναγνωριστικό αεροπλάνο πέταξε φυλλάδια στο χωριό απειλώντας για αντίποινα αν ο υποστράτηγος δεν αφηνόταν ελεύθερος εντός τριών ημερών .
Σύντομα , η ομάδα αναχώρησε για τον Ψηλορείτη όπου συναντήθηκε με την ομάδα του Μιχάλη Ξυλούρη και αξιωματικούς της SOE .
Η διάλυση του ασύρματου που είχαν σήμαινε πως όλες οι επικοινωνίες έπρεπε να γίνονται μέσω μαντατοφόρων , κάτι το οποίο έκανε τη φυγή τους πιο δύσκολη .
Την επόμενη μέρα , η ομάδα πληροφορήθηκε πως οι Κρητικοί είχαν σκοτώσει τον οδηγό του Κράιπε καθώς ήταν πολύ σοκαρισμένος και δεν μπορούσε να ακολουθήσει τον ρυθμό της ομάδας και υπήρχε κίνδυνος να τους εντοπίσουν .
Η ομάδα συνέχισε την άνοδό της στον Ψηλορείτη , όπου διέμειναν με την ομάδα του Γεώργιου Πετράκη .
Καθώς η ομάδα συνέχισε το ταξίδι της μέσω των χιονισμένων πλαγιών του Ψηλορείτη προς την κοιλάδα του Αμαρίου , η Γερμανική φρουρά της Κρήτης με πάνω από 30,000 άντρες είχε τεθεί σε επιφυλακή και οι στρατιώτες του Άξονα άρχισαν να συγκεντρώνονται γύρω από την οροσειρά , σε μία προσπάθεια να εμποδίσουν την απόδραση των απαγωγέων .
Η ομάδα , αφού διέσχισε την κοιλάδα , έφτασε στο χωριό της Αγίας Παρασκευής .
Μία αναφορά η οποία μεταδόθηκε από το BBC , είχε ενημερώσει τους Γερμανούς πως ο Κράιπε βρισκόταν ακόμα στο νησί .
Οι φήμες για μία γενική εξέγερση και εισβολή των Συμμάχων στο νησί , παρακίνησαν τον Μπρόιερ να ενισχύσει τη φρουρά των Χανίων και να συνεχίσει να σαρώνει την ασφάλεια .