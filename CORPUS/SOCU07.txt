Το 1975 αναγνωρίστηκε επίσημα ως Ξένη Αρχαιολογική Σχολή και απέκτησε το δικαίωμα διεξαγωγής αρχαιολογικών ερευνών πεδίου σε ελληνικά εδάφη .
Το Ινστιτούτο είναι ένα μη κερδοσκοπικό ερευνητικό ίδρυμα .
Το διοικητικό του συμβούλιο απαρτίζεται από έναν πρόεδρο που διορίζεται από τη Σουηδική Κυβέρνηση , έναν αντιπρόεδρο , έναν γραμματέα , έναν ταμία και μέλη που εκπροσωπούν την Κλασική Αρχαιολογία , την Ιστορία της Τέχνης και τα Αρχαία Ελληνικά .
Η Δρ .
Jenny Wallensten είναι διευθύντρια του Ινστιτούτου από το 2017 και η Κα Ruth Jacoby η πρόεδρος του διοικητικού συμβουλίου .
Η λειτουργία του Σουηδικού Ινστιτούτου χρηματοδοτείται κυρίως από τη Σουηδική Κυβέρνηση μέσω του Υπουργείου Παιδείας της Σουηδίας , ενώ κάποια σουηδικά ιδιωτικά ιδρύματα καλύπτουν το υπόλοιπο της χρηματοδότησης .
Σκοπός του Σουηδικού Ινστιτούτου Αθηνών είναι η διεξαγωγή έρευνας για τον πολιτισμό της αρχαίας Ελλάδας , η παροχή ανώτατης εκπαίδευσης στον προαναφερόμενο τομέα καθώς και η ενθάρρυνση και η υποστήριξη της πολιτιστικής ανταλλαγής μεταξύ Σουηδίας και Ελλάδας .
Οι δραστηριότητες διεξάγονται κυρίως στην Ελλάδα και περιλαμβάνουν πρωτίστως την εκπαίδευση και την έρευνα που σχετίζονται με την αρχαιολογία , την ιστορία και την κοινωνία της αρχαίας αλλά και σύγχρονης Ελλάδας .
Το Ινστιτούτο στεγάζεται από το 1976 σε ένα νεοκλασικό κτήριο στη συμβολή των οδών Μητσαίων και Καβαλλότι , κοντά στο νέο Μουσείο της Ακρόπολης και στη Βιβλιοθήκη Βορείων Χωρών , καθώς και σε πολλά αξιοθέατα ιστορικής σημασίας .
Ως Ξένη Αρχαιολογική Σχολή και σύμφωνα με το Ελληνικό Δίκαιο περί Αρχαιοτήτων , το Σουηδικό Ινστιτούτο Αθηνών μπορεί να διεξάγει αρχαιολογικές έρευνες πεδίου σε ελληνικά εδάφη κατόπιν άδειας από το Υπουργείο Πολιτισμού και Αθλητισμού . Έχει παράλληλα την υποχρέωση της διαχείρισης όλων των αρχαιολογικών ερευνών στην Ελλάδα που πραγματοποιούνται από μελετητές της Σουηδίας , την παρουσίαση του πρόσφατου ερευνητικού του έργου κατά τη διάρκεια της Ετήσιας Συνέλευσης , τη δημοσίευση των αποτελεσμάτων των εργασιών σε ένα διεθνές επιστημονικό περιοδικό ( Opuscula ) , καθώς και τη διατήρηση μιας ερευνητικής βιβλιοθήκης που θα είναι προσβάσιμη σε Έλληνες και ξένους επιστήμονες .
Η εν λόγω βιβλιοθήκη του Σουηδικού Ινστιτούτου Αθηνών είναι η Βιβλιοθήκη Βορείων Χωρών την οποία διαθέτει μαζί με το Ινστιτούτο της Δανίας , το Φινλανδικό και το Νορβηγικό Αρχαιολογικό Ινστιτούτο Αθηνών .
Η Βιβλιοθήκη Βορείων Χωρών έχει περίπου 40.000 τόμους συγγραμμάτων , κυρίως Κλασικής Αρχαιολογίας και Αρχαίας Ιστορίας .
Επιπλέον , το Ινστιτούτο διοργανώνει και φιλοξενεί σεμινάρια , διαλέξεις , συνέδρια και εργαστήρια πάνω σε διάφορα θέματα .
Κάθε χρόνο απονέμει υποτροφίες σε φοιτητές ή μελετητές σουηδικών πανεπιστημίων ( ή Σουηδούς μελετητές που δραστηριοποιούνται σε χώρες εκτός Σουηδίας ) , οι οποίοι επιθυμούν να διεξάγουν έρευνα στην Ελλάδα .
Ακόμη , διοργανώνει εκπαιδευτικά προγράμματα προπτυχιακού και μεταπτυχιακού επιπέδου σε συνεργασία με πανεπιστήμια και άλλα εκπαιδευτικά ιδρύματα της Σουηδίας .
Αρκετές από τις δραστηριότητες σχετίζονται με την τέχνη και τον πολιτισμό .
Τα τελευταία χρόνια , το Ινστιτούτο αύξησε τις δραστηριότητές του στη Σουηδία .
Μεταξύ των επαναλαμβανόμενων εκδηλώσεων είναι οι Ημέρες Ελληνικού Κινηματογράφου που διεξάγονται τον Οκτώβριο και η Ετήσια Συνέλευση που παρουσιάζει το πρόσφατο ερευνητικό έργο του Ινστιτούτου .
Οι εκδηλώσεις στη Σουηδία πραγματοποιούνται συνήθως σε συνεργασία με τον Σύλλογο φίλων του Σουηδικού Ινστιτούτου Αθηνών καθώς και με τα άλλα δύο σουηδικά ερευνητικά ινστιτούτα στη Μεσόγειο , της Ρώμης και της Κωνσταντινούπολης .
Οι ελληνικές αρχές ενθάρρυναν την ίδρυση ενός σουηδικού αρχαιολογικού ερευνητικού ινστιτούτου ήδη κατά τη διάρκεια των δεκαετιών του 1920 και του 1930 .
Ωστόσο αυτό δεν συνέβη τότε , καθώς η Σουηδία επέλεξε αρχικά να ιδρύσει ένα ινστιτούτο στη Ρώμη το 1926 .
Η δυνατότητα ίδρυσης ενός ερευνητικού ινστιτούτου στην Ελλάδα ήρθε ξανά στο προσκήνιο κατά τη διάρκεια της δεκαετίας του 1940 .
Με πρωτοβουλία του επιχειρηματία Herbert Jacobsson , πρόεδρο του Δ.Σ . της Σουηδικής Orient Line , και του Έλληνα συναδέρφου του , τον Γενικό Πρόξενο Ευγένιο Ευγενίδη , επικοινώνησαν με τον Axel Boëthius , τότε καθηγητή της Κλασικής Αρχαιολογίας και Αρχαίας ιστορίας στο Πανεπιστήμιο του Γκέτεμποργκ και πρώην διευθυντή του Σουηδικού Ινστιτούτου Κλασικών Σπουδών στη Ρώμη , με σκοπό την επανεξέταση του ενδεχομένου ίδρυσης ενός ερευνητικού ινστιτούτου στην Ελλάδα .
Σε αυτή τη φάση των συζητήσεων συμμετείχε και ο Σουηδός Πρίγκιπας Γουσταύος Αδόλφος , ο οποίος αργότερα στέφθηκε Γουσταύος ΣΤ΄ Αδόλφος της Σουηδίας .
Οι συζητήσεις είχαν ως αποτέλεσμα τη σύσταση επιτροπής το 1946 και το φθινόπωρο του 1947 ο Σουηδός αρχαιολόγος Erik J.
Holmberg επισκέφτηκε την Αθήνα για να προετοιμάσει το έδαφος για την ίδρυση ενός ερευνητικού ινστιτούτου .
Το Σουηδικό Ινστιτούτο Αθηνών εγκαινιάστηκε τελικά το 1948 και έγινε το έβδομο ξένο αρχαιολογικό ινστιτούτο που ιδρύθηκε στην Ελλάδα .
Αρχικά το ινστιτούτο βρισκόταν στην οδό Βουκουρεστίου στην περιοχή του Κολωνακίου στην Αθήνα .
Το 1975 η ελληνική κυβέρνηση το αναγνώρισε επίσημα ως Αρχαιολογική Σχολή .
Μετά από αυτό , το 1976 , το Ινστιτούτο μετακόμισε στις τρέχουσες εγκαταστάσεις του στην οδό Μητσαίων , στην περιοχή του Μακρυγιάννη στην Αθήνα .
Το 2014 τα τρία σουηδικά μεσογειακά ινστιτούτα ( Medelhavsinstituten ) , συμπεριλαμβανομένου του Σουηδικού Ινστιτούτου Αθηνών , απειλήθηκαν με κλείσιμο μετά από μια ριζική μείωση των κονδυλίων στον προϋπολογισμό της σουηδικής κυβέρνησης για το έτος 2015 .
Η Σουηδή Υπουργός Παιδείας , Κα Helene Hellmark Knutsson , πρότεινε τη μείωση των επιχορηγήσεων κατά το ήμισυ για το έτος 2016 και ολικό τερματισμό της δραστηριότητας το έτος 2017 .
Η πρόταση αποσύρθηκε μετά από μαζικές διαμαρτυρίες .
Οι πρώτες σουηδικές ανασκαφές στην Ελλάδα πραγματοποιήθηκαν το 1894 μέσω του Γερμανικού Αρχαιολογικού Ινστιτούτου .
Ακολούθησε το αρχαιολογικό έργο Σουηδών αρχαιολόγων π.χ . στην Άφιδνα , στην Ασίνη και στα Δενδρά .
Από την ίδρυση του Σουηδικού Ινστιτούτου Αθηνών το 1948 πραγματοποιούνται όλες οι αρχαιολογικές έρευνες Σουηδών αρχαιολόγων στην Ελλάδα υπό την αιγίδα του .
Τα ενεργά αρχαιολογικά προγράμματα περιλαμβάνουν σήμερα τις ανασκαφές στο Ιερό του Ποσειδώνα στην Καλαυρεία ( Πόρος ) στον Σαρωνικό κόλπο , το ερευνητικό πρόγραμμα στην αρχαία πόλη της Ερμιόνης στην άκρη της χερσονήσου της Αργολίδας και έρευνες πεδίου στον Βλοχό της Θεσσαλίας .
Εργασίες στα πλαίσια αρχαιολογικών ερευνών έχουν διεξαχθεί παλαιότερα στην Άφιδνα ( Αττική ) , στην Ασίνη ( Αργολίδα ) , στον Άγιο Ηλία ( Αρκαδία ) , στο Μπερμπάτι ( Αργολίδα ) , στο Καστέλλι Χανίων ( Κρήτη ) , στα Δενδρά ( Αργολίδα ) , στη Μάλθη ( Μεσσηνία ) , στη Μιδέα ( Αργολίδα ) , στον Παράδεισο ( Δυτική Θράκη ) , ενώ έρευνες έχουν επίσης πραγματοποιηθεί στην Ασέα ( Αρκαδία ) και στη Μακρακώμη ( Φθιώτιδα ) .
Οι παλαιότερες σουηδικές αρχαιολογικές εργασίες πεδίου στην Ελλάδα πραγματοποιήθηκαν στο Ιερό του Ποσειδώνα στην Καλαυρεία το 1894 , υπό τη διεύθυνση των Sam Wide και Lennart Kjellberg .
Ο Sam Wide ξεκίνησε συγκεντρώνοντας το κεφάλαιο για το έργο .
Η Καλαυρεία ήταν ένας από τους πολλούς αρχαιολογικούς χώρους που είχε προταθεί από τον Γερμανό αρχαιολόγο Wilhelm Dörpfeld , ο οποίος ήρθε επίσης να ενεργήσει ως σύμβουλος του έργου .
Το 1894 , οι Dörpfeld , Wide και Kjellberg , επισκέφθηκαν μαζί το Ιερό του Ποσειδώνα στην Καλαυρεία .
Εκείνη την εποχή , μόνο μερικά κατάλοιπα ήταν ορατά πάνω από το έδαφος και ο Wide αποφάσισε να πραγματοποιήσει ανασκαφές κατά τη διάρκεια του ταξιδιού του .
Οι ανασκαφές του καλοκαιριού του 1894 διήρκεσαν από τις 11 Ιουνίου έως τις 13 Αυγούστου .
Κατά τη διάρκεια των ανασκαφών , οι προσπάθειες επικεντρώθηκαν στην αποκάλυψη της αρχιτεκτονικής του ιερού και ευρήματα περιλάμβαναν χάλκινα αγαλματίδια , επιγραφές και διάφορα αναθήματα .
Δεν πραγματοποιήθηκαν περαιτέρω ανασκαφές στην Καλαυρεία έως το 1997 .
Οι ανασκαφές από τότε πραγματοποιήθηκαν στα πλαίσια δύο μεγάλων αρχαιολογικών προγραμμάτων : Το Ερευνητικό Πρόγραμμα « Καλαυρεία » ( 2003–2005 ) υπό τη διεύθυνση της Berit Wells , και Η Θάλασσα , η Πόλη και ο Θεός ( 2007-2012 ) , αρχικά υπό τη διεύθυνση της Berit Wells και αργότερα του Arto Penttinen , ο οποίος είναι και ο σημερινός διευθυντής των ανασκαφών .
Από το 2012 , πραγματοποιούνται ανασκαφές κάθε χρόνο στο χώρο ( εκτός από το έτος 2020 ) με στόχο να διερευνηθεί η σχέση μεταξύ του ιερού του Ποσειδώνα και της αρχαίας πόλης της Καλαυρείας .
Το αρχαιολογικό πρόγραμμα A Greek cityscape and its people : a study of ancient Hermione , στην Αργολίδα , ξεκίνησε το 2015 ως συνεργασία μεταξύ της Εφορείας Αρχαιοτήτων Αργολίδας και του Σουηδικού Ινστιτούτου Αθηνών .
Τη γενική διεύθυνση του εν λόγω προγράμματος έχει αναλάβει η Δρ . Άλκηστις Παπαδημητρίου , ενώ η Δρ .
Jenny Wallensten είναι υπεύθυνη για τη σουηδική ομάδα .
Σκοπός των αρχαιολογικών ερευνών πεδίου είναι να διερευνηθεί η κοινωνική ζωή σε μια ελληνική πόλη-κράτος από την Αρχαϊκή έως και τη Ρωμαϊκή περίοδο .
Κατά τη διάρκεια των εργασιών έχουν μελετηθεί τα κτήρια , η οικογενειακή ζωή , οι κοινωνικές δομές και οι θρησκευτικές πρακτικές , συμπεριλαμβανομένων των ταφικών εθίμων . Έχουν καταβληθεί προσπάθειες για την ανάπτυξη και δοκιμή ορισμένων ψηφιακών μεθόδων για τη διερεύνηση της έκτασης και της δομής της αρχαίας πόλης , χωρίς να πραγματοποιηθούν εκτεταμένες και χρονοβόρες ανασκαφές .
Η τρέχουσα αρχαιολογική έρευνα πεδίου στον Βλοχό της Θεσσαλίας ( The Vlochos Archaeological Project ) είναι μια συνεργασία μεταξύ του Σουηδικού Ινστιτούτου Αθηνών και της Εφορείας Αρχαιοτήτων Καρδίτσας .
Οι εργασίες πραγματοποιούνται υπό την κοινή διεύθυνση των κ.κ .
Μαρίας Βαϊοπούλου ( Προϊσταμένη της Εφορείας Αρχαιοτήτων Καρδίτσας ) και του Robin Rönnlund ( Σουηδικό Ινστιτούτο ) .
Στόχος του έργου είναι η διερεύνηση του λόφου Στρογγυλοβούνι και των γύρω περιοχών .
Εκτεταμένα κατάλοιπα μεγάλης οχύρωσης , από την Αρχαϊκή έως την Ελληνιστική περίοδο , έχουν βρεθεί στην κορυφή του λόφου .
Το 2016 τα Μέσα Μαζικής Ενημέρωσης έκαναν εκτενή αναφορά στον αρχαιολογικό χώρο .
Ακόμα κι αν τα αποτελέσματα από τις γεωφυσικές έρευνες ήταν εντυπωσιακά , η παρουσίαση που δόθηκε από τα Μέσα Μαζικής Ενημέρωσης ήταν παραπλανητική .
Η Άφιδνα ήταν ένας από τους δώδεκα δήμους της Αττικής κατά την Κλασική περίοδο , βρισκόταν στα βορειοανατολικά της Αττικής και προστάτευε τα βόρεια σύνορα της περιοχής .
Μετά τις ανασκαφές στο Ιερό του Ποσειδώνα στην Καλαυρεία , ο Sam Wide αποφάσισε να ξεκινήσει έρευνες στην Άφιδνα .
Στον αρχαιολογικό χώρο βρέθηκαν μυκηναϊκά θραύσματα , τρεις τάφοι και ένας τύμβος .
Ανασκάφηκε ο τύμβος , αφού εκδόθηκε άδεια από την Ελληνική Αρχαιολογική Υπηρεσία .
Τα ευρήματα χρονολογούνταν στην Εποχή του Χαλκού και περιλάμβαναν χάλκινα και ασημένια αγγεία , καθώς και αρκετά σφοντύλια .
Η ακρόπολη της Ασίνης βρίσκεται στο ακρωτήριο του Αργολικού κόλπου , περίπου 8 χλμ . νοτιοδυτικά της σημερινής πόλης του Ναυπλίου .
Τα αρχαιολογικά στοιχεία υποδεικνύουν λίγο πολύ συνεχή κατοίκηση από τη Νεολιθική περίοδο .
Η γειτονική πόλη-κράτος του Άργους κατέστρεψε την πόλη της Ασίνης γύρω στο 700 π.Χ .
Από τη δεκαετία του 1920 , Σουηδοί αρχαιολόγοι πραγματοποιούν περιοδικά ανασκαφές στην Ασίνη .
Η πρώτη ανασκαφή ξεκίνησε εκ μέρους του Σουηδού Πρίγκιπα Γουσταύου Αδόλφου το 1922 .
Οι πρώτες ανασκαφές στην Ασίνη επικεντρώθηκαν στην κορυφή του λόφου της ακρόπολης και τα ευρήματα περιλάμβαναν κεραμίδια και τεράστιες ποσότητες κεραμικής .
Μετά από μια διακοπή σχεδόν σαράντα ετών , οι ανασκαφές στην Ασίνη συνεχίστηκαν τη δεκαετία του 1970 υπό τη διεύθυνση του Διευθυντή Carl-Gustaf Styrenius .
Οι τελευταίες σουηδικές ανασκαφές πραγματοποιήθηκαν υπό τη διεύθυνση της Berit Wells την περίοδο 1989-1990 .
Οι πρώτες σουηδικές ανασκαφές στα Δενδρά της Αργολίδας πραγματοποιήθηκαν την περίοδο 1926-1927 , υπό τη διεύθυνση του αρχαιολόγου Axel W.
Persson .
Ο Persson είχε νωρίτερα διερευνήσει έναν Μυκηναϊκό θολωτό τάφο στην περιοχή όταν εντόπισε αρκετούς θαλαμωτούς τάφους της ίδιας περιόδου .
Οι ανασκαφές πραγματοποιήθηκαν κατά τη διάρκεια δύο αρχαιολογικών αποστολών το 1937 και το 1939 .
Μετά τον Β ' Παγκόσμιο Πόλεμο , ο αρχαιολόγος Paul Åström συνέχισε τις αρχαιολογικές έρευνες πεδίου στα Δενδρά σε συνεργασία με τις τοπικές αρχαιολογικές αρχές , μετατρέποντας τις ανασκαφές σε ένα κοινό ελληνοσουηδικό έργο .
Το 1960 καθώς ερεύνησαν έναν θαλαμωτό τάφο του 13ου αιώνα π.Χ. , έκαναν την πιο σπουδαία ανακάλυψη : την πανοπλία των Δενδρών , η οποία εκτίθεται σήμερα στο Αρχαιολογικό Μουσείο Ναυπλίου .
Στη Μάλθη , σε ένα από τα παρακλάδια της οροσειράς Ραμοβούνι στη Μεσσηνία , υπήρχε ένας οχυρωμένος οικισμός κατά την Εποχή του Χαλκού .
Ο οικισμός αποτέλεσε αντικείμενο έρευνας και μελέτης από Σουηδούς αρχαιολόγους από τη δεκαετία του 1920 , ξεκινώντας με τον Natan Valmin το 1926 που καθώς επισκέφτηκε την περιοχή του επέδειξαν δύο θολωτούς τάφους , τους οποίους αργότερα ανέσκαψε . Όταν οι αρχαιολογικές έρευνες πεδίου συνεχίστηκαν στον λόφο την περίοδο 1933-1934 , οι αρχαιολόγοι ανακάλυψαν πολλά διαδοχικά γεωλογικά στρώματα ενός μικρότερου οικισμού κάτω από ένα λεπτό στρώμα εδάφους .
Ωστόσο , τα αποτελέσματα των ερευνών του Valmin επανεξετάστηκαν .
Οι αρχαιολογικές έρευνες συνεχίστηκαν στη Μάλθη από τον Michael Lindblom και την Rebecca Worsham την περίοδο 2015–2017 .
Σκοπός των νέων ανασκαφών ήταν η διόρθωση ορισμένων ανακριβειών στη χρονολόγηση των αρχαιολογικών στρωμάτων που είχαν αναγνωριστεί νωρίτερα από τον Valmin , αλλά περιλάμβανε επίσης και μια σειρά από μικρότερες νέες ανασκαφές με σκοπό να αποσαφηνιστεί περαιτέρω η στρωματογραφία και η τοπογραφία της περιοχής .
Σουηδοί αρχαιολόγοι έχουν πραγματοποιήσει εργασίες πεδίου μέσα και γύρω από την κοιλάδα του Μπερμπατίου από το 1930 .
Πρόσφατες μελέτες έχουν επίσης συμπεριλάβει τις κοιλάδες των Λιμνών και του Μίγιου , που βρίσκονται ανατολικά του Μπερμπατίου .
Οι σουηδικές εργασίες πεδίου στο Μπερμπάτι ξεκίνησαν το 1934 όταν οι Axel W.
Persson , Gösta Säflund και Erik J.
Holmberg αναζητούσαν πιθανές ανασκαφικές τοποθεσίες και βρήκαν τον πολλά υποσχόμενο προϊστορικό χώρο του Μαστού .
Κατά τα επόμενα χρόνια , ανέσκαψαν έναν θολωτό τάφο και το έργο συνεχίστηκε μέχρι το 1938 .
Λόγω του Β ' Παγκοσμίου Πολέμου , οι ανασκαφές διακόπηκαν μέχρι τη δεκαετία του 1950 .
Κατά τη διάρκεια των ετών 1953 και 1959 πραγματοποιήθηκαν εργασίες πεδίου στην περιοχή από τον Åke Åkerström .
Από το 1988 ανέλαβε η Berit Wells τη διεύθυνση των αρχαιολογικών εργασιών πεδίου , συμπεριλαμβανομένου του προγράμματος Berbati Valley Project που ξεκίνησε το 1994 .
Σκοπός του προγράμματος ήταν να διερευνήσει την αγροτική οικονομία της κοιλάδας .
Το Berbati Valley Project ολοκληρώθηκε το 1999 μετά από εκτεταμένη έρευνα .
Η πόλη-κράτος της Ασέας βρισκόταν στην κοιλάδα της Ασέας το χρονικό διάστημα ανάμεσα στον 6ο και 3ο αιώνα π.Χ. , μεταξύ των αρχαίων πόλεων της Τεγέας και της Μεγαλόπολης στην κεντρική Πελοπόννησο .
Η τοποθεσία της κοιλάδας ήταν σημαντική καθώς λειτουργούσε ως « κύρια » οδική αρτηρία μεταξύ της Κορινθίας και της Αργολίδας στα ανατολικά , και της Ολυμπίας στα δυτικά .
Ο Erik J.
Holmberg πραγματοποίησε τις πρώτες ανασκαφές στην ακρόπολη που βρίσκεται στο λόφο του Παλαιόκαστρου την περίοδο 1936-1938 και έφερε στο φως αρχαιολογικά κατάλοιπα από τη Νεολιθική , την Εποχή του Χαλκού και την Ελληνιστική περίοδο .
Οι εργασίες συνεχίστηκαν στα πλαίσια του προγράμματος Επιφανειακή Έρευνα στην Κοιλάδα της Ασέας υπό τη διεύθυνση της Δρ .
Jeannette Forsén την περίοδο 1994–1996 .
Μεταξύ του 2001 και του 2012 πραγματοποιήθηκαν γεωφυσικές έρευνες γύρω από το λόφο του Παλαιόκαστρου .