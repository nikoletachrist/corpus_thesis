Η Ελλάδα , λόγω και του ηφαιστειογενούς εδάφους πολλών περιοχών της , διαθέτει πληθώρα μεταλλικών και ιαματικών πηγών , άλλες από τις οποίες είναι αξιοποιημένες και άλλες όχι .
Συνολικά έχουν καταμετρηθεί πάνω από 750 ιαματικές πηγές , από τις οποίες είναι αξιοποιημένες και επισκέψιμες περίπου οι 150-180 .
Οι ιαματικές πηγές διαφοροποιούνται με βάση τα μεταλλικά και χημικά στοιχεία και τη θερμοκρασία του νερού , αλλά και τις λοιπές ιδιότητές του . Έτσι υπάρχουν νερά χλωρονατριούχα ή υδροχλωρονατριούχα , όξινα , ραδιούχα , θειούχα κλπ .
Με βάση τα στοιχεία αυτά , οι ειδικοί έχουν κατατάξει τις πηγές σύμφωνα και με τις παθήσεις για τις οποίες ενδείκνυνται .
Στις μέρες μας ο Σύνδεσμος Δήμων Ιαματικών Πηγών Ελλάδας έχει αποδυθεί σε μια συστηματική προσπάθεια για το χαρακτηρισμό και την αδειοδότηση ( με βάση τις σύγχρονες πλέον προδιαγραφές ) των ιαματικών πηγών με στόχο την ενίσχυση του θερμαλιστικού τουρισμού στη χώρα μας .
Το νερό ανέκαθεν δημιουργούσε μυθολογικούς συνειρμούς στους πολιτισμούς .
Οι αρχαίοι Έλληνες προσωποποιούσαν το υγρό στοιχείο , το οποίο συνδεόταν με θεότητες , νύμφες , ήρωες και μυθικά όντα .
Κατεξοχήν θεός των ιαματικών πηγών ήταν ο Ασκληπιός , του οποίου η λατρεία , με αφετηρία την Τρίκκη ( σημερινά Τρίκαλα ) του 7ου αι.π.Χ. , εξαπλώθηκε στον ελλαδικό χώρο τον 6ο-5ο αιώνα π.Χ .
Τα Ασκληπιεία της Επιδαύρου και της Κω ήταν από τα πιο φημισμένα του αρχαίου κόσμου και συνδέονταν με λουτρά , τα οποία συνιστούσαν καθοριστικό μέρος της θεραπείας . Άλλες θεότητες που σχετίζονταν με ιαματικές πηγές ήταν η Θερμία Άρτεμις και ο Θέρμιος Απόλλων , Στα αρχαιότερα καταγεγραμμένα ιαματικά λουτρά συγκαταλέγονται αυτά των Θερμοπυλών , όπου κατά την ομηρική παράδοση λουζόταν ο Ηρακλής , της Αιδηψού , του Καϊάφα , της Θερμής στη Λέσβο , της Τριχωνίδας ( Μυρτιάς ) , της Ωραίας Ελένης και της Κω .
Σχεδόν όλοι οι νομοί της Ελλάδας διαθέτουν ιαματικές πηγές και αρκετοί και οργανωμένα ιαματικά λουτρά .
Στα Θέρμα ( ή αλλιώς Ψαρόθερμα ή Ψαροθέρμια ) της Σαμοθράκης υπάρχουν οργανωμένα ιαματικά λουτρά , ανδρικά και γυναικεία , με νερά υπέρθερμα ( με θερμοκρασία στην πηγή περί τους 100 βαθμούς Κελσίου και στις πισίνες περί τους 40 βαθμούς Κελσίου ) , ασθενώς ραδιενεργά .
Ενδείκνυνται για ρευματοπάθειες , γυναικολογικές παθήσεις , δευτερογενείς δερματοπάθειες και περιφερειακές αγγειοπάθειες .
Υπάρχουν και εγκαταστάσεις ποσιθεραπείας που στοχεύει στην καταπολέμηση της παχυσαρκίας .
Η Τραϊανούπολη , όπως μαρτυρεί το όνομά της , κτίστηκε από τον αυτοκράτορα Τραϊανό τον 2ο αι . μ.Χ .
Τα ιαματικά νερά ήταν γνωστά ήδη από την εποχή εκείνη και ο αυτοκράτορας φρόντισε να δημιουργήσει θέρμες για την αξιοποίησή τους .
Δεν έχουμε πολλές μαρτυρίες για τη βυζαντινή εποχή , όμως οι Οθωμανοί σίγουρα συνέχισαν τη ρωμαϊκή παράδοση , αφού είναι ορατά και σήμερα κατάλοιπα λουτρού του 14ου αιώνα , που θεωρείται κτίσμα του Γαζή Εβρενός ( Χάνα Τραϊανούπολης ) .
Το 1962 δημιουργήθηκαν και νέες εγκαταστάσεις με σύγχρονες προδιαγραφές , οι οποίες λειτουργούν ως τις μέρες μας με ευθύνη του Δήμου Αλεξανδρούπολης κοντά στο χωριό Λουτρό .
Το νερό της Τραϊανούπολης χαρακτηρίζεται ως υπέρθερμο , χλωρονατριούχο , υποτονικό , ασθενώς ραδιενεργό , που ενδείκνυται για χρόνιες ρευματοπάθειες , παθήσεις των νεφρών και του ουροποιητικού συστήματος , δερματοπάθειες , παθήσεις του αναπνευστικού , της χολής και του ήπατος .
ΤαΆβδηρα , πατρίδα πολλών πνευματικών ανδρών της αρχαιότητας , όπως ο Δημόκριτος και ο Λεύκιππος , βρίσκονται σε περιοχή πλούσια σε νερά , κοντά στη Λίμνη Βιστωνίδα , ανάμεσα στην Ξάνθη και την Κομοτηνή .
Το ιαματικό νερό της περιοχής , που αναβλύζει σε θερμοκρασία 56-70°C είναι υπέρθερμο , χλωρονατριούχο , όξινο , υποτονικό και ασθενώς ραδιενεργό και ενδείκνυται για ρευματοπάθειες , νευραλγίες , γυναικολογικές παθήσεις και αλλεργικές δερματοπάθειες.Η περιοχή ενδείκνυται για συνδυασμό ιαματικού τουρισμού με άλλες μορφές τουρισμού , όπως οι δραστηριότητες στη φύση , η παρατήρηση άγριας πανίδας ( κυρίως πτηνών στο Πόρτο Λάγος ) και ο πολιτιστικός τουρισμός στον αρχαιολογικό χώρο και τον ιστορικό οικισμό των Αβδήρων .
Στα Θέρμια , 25 χλμ από το Παρανέστι της Δράμας , όπως μαρτυρεί η ονομασία αλλά και τα κατάλοιπα παλαιότερου πέτρινου λουτρικού συγκροτήματος , υπάρχει ιαματική πηγή που περιβάλλεται από μοναδικής ομορφιάς φυσικό περιβάλλον .
Το νερό αναβλύζει στους 54°C και χαρακτηρίζεται ως υπέρθερμο Νa-Ca-ΗCΟ3-Κ-Li-Βr-F-CΟ2 υποτονικό , ασθενώς ανθρακούχο και ασθενώς ραδιενεργό .
Ο Δήμος Παρανεστίου κάνει προσπάθειες για τη δημιουργία εγκαταστάσεων θερμαλιστικού τουρισμού στην περιοχή .
Οι Κρηνίδες ( πρώην κοινότητα Φιλίππων ) απέχουν 13 χλμ από την Καβάλα και 20 από τη Δράμα , επάνω στον αυτοκινητόδρομο που συνδέει τις δύο πόλεις .
Η περιοχή εξελίσσεται σε πόλο τουριστικής έλξης χάρη στον αρχαιολογικό χώρο των Φιλίππων που το 2016 ανακηρύχθηκε μνημείο παγκόσμιας πολιτιστικής κληρονομιάς από την UNESCO .
Η περιοχή σήμερα ανήκει στον καλλικρατικό δήμο Καβάλας , ο οποίος έχει και την ευθύνη για τη λειτουργία του λουτροθεραπευτηρίου και πηλοθεραπευτηρίου της περιοχής .
Το νερό στις Κρηνίδες αναβλύζει στους 29°C και χαρακτηρίζεται υπόθερμο , υποτονικό Ca-Mg-HCO3 .
Η ιδιαιτερότητά του έγκειται στην δημιουργία ιαματικής λάσπης , που ενδείκνυται για γυναικολογικές και δερματικές παθήσεις .
Στο πηλοθεραπευτήριο λειτουργεί και κανονικός λουτήρας εντός των ιστορικών οθωμανικών εγκαταστάσεων ( μικρό χαμάμ ) που ανακαινίστηκε .
Στην περιοχή υπάρχουν τουριστικές υποδομές ( κάμπινγκ , ξενοδοχεία , ενοικιαζόμενα δωμάτια ) , ενώ υπάρχει δυνατότητα ποδηλασίας , φυσιολατρικών εκδρομών και αρχαιολογικών περιπάτων .
Στην περιοχή της Βισαλτίας , σε απόσταση περίπου 22 χιλιομέτρων από τις Σέρρες και λίγο έξω από την Νιγρίτα , βρίσκεται η ιαματική πηγή Θερμών .
Εκτός από τα θερμά λουτρά , που αναβλύζουν σε θερμοκρασία 35-36 βαθμών Κελσίου , υπάρχει και πηγή μεταλλικού νερού που χαρακτηρίζεται ως αλκαλική οξυπηγή .
Το μεταλλικό νερό , ιδιαίτερα κατάλληλο για ποσιθεραπεία παθήσεων του γαστρεντερολογικού , εμπλουτίζεται με ανθρακικό και εμφιαλώνεται .
Στο δήμο Σιντικής Σερρών , επτά χιλιόμετρα από το Σιδηρόκαστρο , στο οικισμό Λουτρά , λειτουργεί υδροθεραπευτήριο και πηλοθεραπευτήριο , του οποίου η ιστορία ανάγεται στους βυζαντινούς χρόνους .
Το νερό , που αναβλύζει σε θερμοκρασία 43-77°C , χαρακτηρίζεται υποτονικό ( χημική σύσταση : Na- Ca- K- HCO3- F-B ) και ενδείκνυται για ρευματοπάθειες , μυαλγίες , παθήσεις των αρθρώσεων αλλά και γυναικολογικές παθήσεις .
Σημαντικό προσόν των συγκεκριμένω πηγών είναι ότι λειτουργούν όλο το χρόνο και είναι ανοικτές 24 ώρες το 24ωρο .
Ο δήμος Σιντικής διαθέτει και δεύτερη σημαντική ιαματική πηγή , αυτή του Άγκιστρου .
Το ομώνυμο χωριό έχει μάλιστα καταφέρει να εξαλείψει την ανεργία , συσπειρώνοντας τις επαγγελματικές του ασχολίες γύρω από τα λουτρά .
Το ιαματικό νερό χαρακτηρίζεται ολιγομεταλλικό , νατριούχο , ασβεστούχο , θειϊκό , οξυανθρακούχο , καλιούχο , φθοριούχο , υποτονικό και ενδείκνυται για ρευματοπάθειες , κινητικά προβλήματα , δερματοπάθειες και παθήσεις του νευρικού συστήματος .
Τα ιαματικά λουτρά Νέας Απολλωνίας βρίσκονται στη νότια όχθη της λίμνης Βόλβης .
Σε κοντινή τοποθεσία δίδαξε ο Απόστολος Παύλος και λειτουργούσαν λουτρά από την Οθωμανική περίοδο .
Σήμερα έχει διαμορφωθεί η λουτρόπολη της Νέας Απολλωνίας , όπου υπάρχει δυνατότητα διαμονής σε θερμαλιστικό ξενοδοχείο , σε μπάνγκαλοους ή και σε ενοικιαζόμενα δωμάτια στο χωριό , ενώ μπορεί κανείς να απολαύσει και φυσιολατρικές δραστηριότητες .
Τα ιαματικά λουτρά Λαγκαδά είναι μια οργανωμένη λουτρόπολη λίγο έξω από την κωμόπολη του Λαγκαδά .
Η ιστορία της ανάγεται στους βυζαντινούς χρόνους , όταν ο ιατρός Ιουστινιανός διέγνωσε τις ιαματικές της ιδιότητες και έκτισε τους πρώτους λουτήρες , που είναι ορατοί και σήμερα .
Τα λουτρά βρίσκονταν σε χρήση ως και την οθωμανική περίοδο , οπότε και επαυξήθηκαν και με δεύτερο λουτρικό συγκρότημα , επίσης σε χρήση στις μέρες μας .
Το 1925 τα λουτρά ανακαινίστηκαν με μια χροιά κοσμοπολιτισμού της εποχής .
Το νερό του Λαγκαδά χαρακτηρίζεται ως υπόθερμο ( χημική σύσταση : Cl- Na- K-Br-I-B- Sr- Li ) και ενδείκνυται για νεφροπάθειες , ρευματοπάθειες , γυναικολογικές παθήσεις και δερματοπάθειες .
Εκτός από τους κλειστούς λουτήρες , ατομικούς και ομαδικούς , το συγκρότημα διαθέτει και δύο πισίνες , η μία ολυμπιακών διαστάσεων , που είναι κατάλληλες για προπόνηση αθλητών κολύμβησης αλλά και για χρήση κατά τους θερινούς μήνες .
Ο περιβάλλων χώρος είνια εξαιρετικά διαμορφωμένος , διαθέτει εστιατόριο , σνακ μπαρ , παιδικές χαρές και πάρκο .
Το ξενοδοχείο `` Μέγας Αλέξανδρος '' είναι κλειστό και υπό ανακαίνιση .
Οι πηγές Δουμπιά παρέχουν αποκλειστικά φυσικό ανθρακούχο μεταλλικό νερό το οποίο εμφιαλώνεται και διατίθεται στην αγορά .
Στη θέση Μεγάλη Βρύση , κοντά στο σπήλαιο Κιλκίς και εντός αρχαιολογικού χώρου υπάρχει φυσική ανάλβυση ψυχρού ιαματικού νερού ( θερμοκρασία 15 βαθμών Κελσίου ) .
Το νερό είναι κατάλληλο για ποσιθεραπεία για παθήσεις του γαστρεντερολογικού και του ουροποιητικού συστήματος .
Το όνομα του χωριού Πικρολίμνη παραπέμπει στο μαύρο πυθμένα της παρακείμενης λίμνης που οφείλεται στον φυσικό αλατούχο πηλό της .
Η θερμοκρασία του νερού είναι περί τους 38°C και ο χαρακτηρισμός του είναι όξινο , μεταλλικό , υποτονικό .
Οι υποδομές προσφέρουν δυνατότητες τόσο λουτροθεραπείας όσο και πηλοθεραπείας και οι παθήσεις που αντιμετωπίζονται είναι αρθρίτιδες , γυναικολογικές παθήσεις , ενοχλήσεις από παλαιά κατάγματα , μυαλγίες κ.ά .
Η περιοχή διαθέτει τουριστικά καταλύματα και λοιπές τουριστικές υποδομές .
Στο νοτιότερο άκρο της χερσονήσου της Κασσάνδρας , μέσα σε πυκνό πευκοδάσος , βρίσκεται η τοποθεσία Λουτρά , που οφείλεται στην ιαματική πηγή της , την οποία οι ντόπιοι χρησιμοποιούσαν από πολύ παλιά .
Το παλαιότερο μικρό υδροθεραπευτήριο αντικαταστάθηκε το 2000 από υπερσύγχρονο κτίριο που προσφέρει μεγάλη γκάμα υπηρεσιών .
Το νερό της πηγής αναβλύζει σε θερμοκρασία 34,5°C και χαρακτηρίζεται θερμό ( χημική σύσταση : Cl- Na- Br- HS-B-CO2 ) , υποτονικό , ασθενώς ραδιενεργό .
Είκοσι χιλιόμετρα ανατολικά της Θεσσαλονίκης βρίσκεται η ιαματική πηγή Σέδες , γνωστή από την αρχαιότητα και με χρήση ως και τους βυζαντινούς χρόνους , όπως μαρτυρούν τα αρχαιολογικά κατάλοιπα .
Το νερό είναι θερμό ( χημική σύσταση : Na- Cl- K-Br- HS- B ) , υποτονικό και ενδείκνυται για ρευματοπάθειες , αρθροπάθειες , γυναικολογικές παθήσεις και μετατραυματικές καταστάσεις .
Ωστόσο οι λουτρικές εγκαταστάσεις παραμένουν κλειστές από το 2008 .
Στα ανατολικά της Θεσσαλονίκης , βρίσκονται οι παλαιές λουτρικές εγκαταστάσεις της Θέρμης , μέσα σε φυσικό τοπίο του οποίου η ομορφιά ενισχύεται από το παρακείμενο φράγμα .
Το νερό χαρακτηρίζεται χλιαρό ( χημική σύσταση : Ca-HCO3- Na- Cl- Br-B ) και θεωρείται κατάλληλο για την αντιμετώπιση καρδιαγγειακών παθήσεων και ρευματισμών .
Τα κτίρια χρονολογούνται από την οθωμανική περίοδο ως τη δεκαετία του 1950 και είναι ιδιαίτερα αξιόλογα από αρχιτεκτονικής πλευράς .
Ωστόσο , δυστυχώς , τις τελευταίες δεκαετίες έχουν εγκαταλειφθεί και κινδυνεύουν άμεσα .
Στο δήμο Θέρμης , επίσης , βρίσκεται η πολύ γνωστή πηγή φυσικού ανθρακούχου νερού Σουρωτή .
Το νερό αναβλύζει στους 16 βαθμούς Κελσίου και χαρακτηρίζεται ψυχρό , όξινο , οξυανθρακικό , ασβεστούχο , μαγνησιούχο , σιδηρούχο , ( χημική σύσταση : CO2 , HCO3- Ca2+ , Mg2+ , Fe ) .
Είναι κατάλληλο για ποσιθεραπεία προς αντιμετώπιση ήπιων περιφερικών αποφρακτικών αγγειοπαθειών , γαστρεντερολογικών παθήσεων , νεφρολιθιάσεων και ήπιας αναιμίας .
Οι πρώτοι που εμφιάλωσαν το νερό της Σουρωτής ήταν οι Γάλλοι το 1917 και ακολούθησαν οι Σέρβοι στη διάρκεια του Α ' Παγκοσμίου Πολέμου .
Ο Ελευθέριος Βενιζέλος το 1930 χαρακτήρισε το νερό της Σουρωτής εφάμιλλο ή και ανώτερο από αυτά του εξωτερικού .
Στον δήμο Αλμωπίας Ααριδαίας μέσα σε ένα τοπίο εκπληκτικού φυσικού κάλλους αναβλύζουν οι ιαματικές πηγές Λουτρακίου ή Πόζαρ ( από τη σλάβικη ονομασία που σημαίνει θράκα ) .
Η ιδιαιτερότητα των ιαματικών λουτρών είναι ότι το νερό κυλάει μέσα σε φυσικές κοιλότητες και καταρράκτες , έτσι ώστε οι λουόμενοι απολαμβάνουν όχι μόνο τις ευεργετικές του ιδιότητες ( ομοιόθερμο με χημική σύσταση HCO3- Ca- Mg- K- B- As υποτονικό , ασθενώς ραδιενεργό ) αλλά και το φυσικό τοπίο .
Η περιοχή έχει αναπτυχθεί ιδιαίτερα από τουριστικής άποψης και διαθέτει σύγχρονα ξενοδοχεία , τα οποία παρέχουν επίσης δυνατότητες υδροθεραπείας , μασάζ , φυσικοθεραπείας κ.ο.κ .
Στο Δήμο Αμύνταιου , περίπου 30 χλμ ΝΑ της Φλώρινας υπάρχει πηγή φυσικού μεταλλικού ανθρακούχου και ασβεστούχου νερού . Όπως και στη Σουρωτή , η πρώτη βιομηχανική εμφιάλωση έγινε στη διάρκεια του Α΄Παγκοσμίου Πολέμου από τους Γάλλους .
Το 1958 κατασκευάστηκε σύγχρονο εργοστάσιο εμφιάλωσης .
Το νερό ενδείκνυται για παθήσεις του γαστρεντερολογικού και η εκμετάλλευσή του γίνεται από το 1992 από τη δημοτική επιχείρηση .
Στον Αετό ( Λιμνοχώρι ) Αμύνταιου βρίσκεται φυσική ιαματική πηγή στις όχθες της λίμνης Ζάζαρης .
Η περιοχή έχει δώσει δείγματα κατοίκησης ήδη από τη Νεολιθική περίοδο .
Το ιαματικό νερό , το οποίο χαρακτηρίζεται υπόθερμο , με χημική σύσταση Na-HCO3-SO4-K-F-B υποτονικό , ασθενώς ραδιενεργό , διοχετεύεται σε λίθινους λουτήρες εντός παραδοσιακού κτίσματος , που ενδείκνυται για παθήσεις του πεπτικού και μυοσκελετικού συστήματος .
Μόλις 2,5 χλμ από το Άργος Ορεστικό βρίσκεται η ιαματική πηγή Αμμουδάρας με νερό ψυχρό ( χημική σύσταση : HCO3-Ca-Na-Mg- Cl ) , υδροθειούχο , υποτονικό , κατάλληλο για ρευματοπάθειες , αρθρίτιδες και παθήσεις του αναπνευστικού .
Το υπάρχον υδροθεραπευτήριο χρονολογείται από το 1998 και λειτουργεί τους μήνες Μάιο ως Οκτώβριο .
Στο χωριό υπάρχει και ξενώνας για τη διαμονή των λουομένων .
Ανάμεσα στα Γρεβενά και την Καστοριά βρίσκεται το χωριό Κιβωτός , κοντά στο οποίο αναβλύζει ιαματική πηγή , η οποίο ήταν γνωστή ήδη από την οθωμανική περίοδο .
Υπάρχει μικρό υδροθεραπευτήριο .
Το νερό χαρακτηρίζεται ψυχρό Na-Ca-K-Li-SO4-HCO3-Br-F-HS υποτονικό , ασθενώς ραδιενεργό .
Στην Αγιά Λάρισας , στο Δ.Δ .
Μελιβοίας , βρίσκεται η μοναδική πηγή Κόκκινο Νερό , που πήρε το όνομα της από τα υδροξείδια σιδήρου που δίνουν στα πετρώματα ένα χαρακτηριστικό κοκκινωπό χρώμα .
Το νερό είναι ψυχρό , αναβλύζει δηλαδή σε θερμοκρασία 17°C , και είναι κατάλληλο τόσο για ποσιθεραπεία όσο και για ψυχρά λουτρά .
Ενδείκνυται ιδιαίτερα για παθήσεις του γαστρεντερολογικού και του ουροποιητικού .
Οι ιαματικές πηγές Σμοκόβου απέχουν 35 χλμ από την Καρδίτσα και είναι γνωστές και σε χρήση ήδη από τον 17ο αιώνα .
Το νερό αναβλύζει σε θερμοκρασία 42°C και χαρακτηρίζεται υπέρθερμο ( χημική σύσταση : HCO3- Na- HS- F ) υποτονικό , ασθενώς ραδιενεργό .
Οι ιαματικές του ιδιότητες είναι σπουδαίες και βοηθούν στην αντιμετώπιση πολλών παθήσεων , όπως οι ρευματισμοί , οι αρθροπάθειες , οι παθήσεις του αναπνευστικού , του πεπτικού , οι ενδοκρινολογικές ανεπάρκειες , οι δερματικές και γυναικολογικές παθήσεις .
Το υδροθεραπευτήριο είναι από τα μεγαλύτερα της Ελλάδας .
Μάλιστα η αξιοποίηση των θερμών πηγών αναφέρεται ότι ξεκίνησε στα μέσα του 17ου αιώνα από τους αδελφούς Στραβοένογλου , επιχειρηματίες στις Παραδουνάβιες Ηγεμονίες .
Ενάμιση αιώνα αργότερα και ο Αλή Πασάς των Ιωαννίνων εκτίμησε τις ιαματικές ιδιότητες των λουτρών και έγινε θαμώνας τους .
Η περιοχή ενδείκνυται για φυσιολατρικές εκδρομές , αλλά και για την επίσκεψη του ιστορικού οικισμού Ρεντίνα .
Στα ελληνοαλβανικά σύνορα , κοντά στην Κόνιτσα βρίσκεται το χωριό Αμάραντος , όπου υδρατμοί ( ατμίδες ) αναβλύζουν από καρστικά ρήγματα . Έχουν διαμορφωθεί εγκαταστάσεις υδροθεραπείας ή καλύτερα ατμοθεραπείας .
Οι ατμοθεραπείες προσφέρονται για καταπολέμηση παθήσεων του αναπνευστικού , του κυκλοφορικού , καθώς και για ρευματοπάθειες , αρθρίτιδες και νευραλγίες .
Στην ευρύτερη περιοχή της Κόνιτσας , στις όχθες του Σαραντάπορου , βρίσκονται τα ιαματικά λουτρά των Καβασίλων .