Όταν οι ναζιστικές δυνάμεις διέσπασαν τις γαλλικές αμυντικές γραμμές το Μάιο του 1940 , υπήρχαν τρεις δυνατές επιλογές για τον πρωθυπουργό Πολ Ρεϊνό : να παραδοθεί στον Χίτλερ , να οδηγήσει τη χώρα του σε ακόμη μεγαλύτερη καταστροφή αμυνόμενος επί ματαίω ή να ηγηθεί εξόριστης κυβέρνησης στη Βόρεια Αφρική . Όσοι τάσσονταν υπέρ της συνθηκολόγησης πρόσβλεπαν στον ήρωα του Α ' Παγκοσμίου Πολέμου Φιλίπ Πεταίν , να διαπραγματευτεί την παράδοση . Άλλοι δεν αποδέχονταν την ήττα , ενώ ο τότε συνταγματάρχης Σαρλ ντε Γκωλ ζητούσε τη συνέχιση του πολέμου από τη Βόρεια Αφρική ή απ'οπουδήποτε μπορούσαν οι γαλλικές δυνάμεις .
Ο γαλλικός λαός απομακρύνθηκε από τα προσβαλλόμενα εδάφη .
Χαρακτηριστικά , γύρω στους 2.000.000 Παριζιάνους κατευθύνθηκαν προς το νότο και η νόμιμη κυβέρνηση διέφυγε στο Μπορντό .
Τα τελευταία βρετανικά στρατεύματα έσπευδαν προς το λιμάνι του Σερμπούρ απ'όπου αναχώρησαν , ενώ κατέφθαναν ναζιστικές δυνάμεις υπό τον Έρβιν Ρόμελ .
Στις 14 Ιουνίου , η σημαία με την σβάστικα κυμάτιζε στο Παρίσι .
Μια από τις συνθήκες της συνθηκολόγησης ήταν και η καταβολή χρημάτων από τους Γάλλους .
Το ποσό αυτό ανερχόταν γύρω στα 20 εκατομμύρια μάρκα ( Reichsmark ) ημερησίως , τα οποία αντιστοιχούσαν σε ένα εκατομμύριο φράγκα .
Αυτό είχε τεράστια σημασία για την οικονομία της χώρας .
Ο πληθωρισμός εκτινάχτηκε στα ύψη , οδηγώντας έτσι σε σοβαρές ελλείψεις τροφίμων και τελικά σε υποσιτισμό των μαζών .
Παράλληλα , πολλοί Γάλλοι χειρώνακτες εργάτες μεταφέρθηκαν στη Γερμανία για αναγκαστική εργασία και αυτό το μέτρο έπληξε επίσης , την οικονομία .
Εκτός αυτών , επιβλήθηκαν αυστηρή λογοκρισία , προπαγάνδα και απαγορεύτηκε η κυκλοφορία τις νυχτερινές ώρες . Όλοι αυτοί οι παράγοντες ήταν που δημιούργησαν ένα κλίμα φόβου και καταπίεσης .
Τον Ιούλιο του 1940 εδραιώθηκε η φιλογερμανική κυβέρνηση του Βισύ , υπό τον στρατάρχη Φιλίπ Πεταίν .
Χιλιάδες Γάλλοι αποδέχτηκαν το καθεστώς αυτό και έδειχναν πίστη στον Πεταίν , τον οποίο θεωρούσαν σωτήρα της χώρας .
Στις αρχές του 1943 , ο Πιέρ Λαβάλ ίδρυσε την παραστρατιωτική οργάνωση Milice , η οποία ενεργούσε παρόμοια με την Γκεστάπο και βοηθούσε στην καταστολή της Αντίστασης .
Μέχρι το 1942 , η οργάνωση είχε μέλη σε ολόκληρη τη Γαλλία. , ενώ το 1944 αριθμούσε πάνω από 20.000 μέλη .
Η πλειονότητα των Γάλλων πολιτών είχε μια ουδέτερη στάση , τόσο απέναντι στον κατακτητή , όσο και την Αντίσταση .
Ωστόσο , η κατοχή γαλλικού εδάφους και η ναζιστική πολιτική οδήγησαν μερικά άτομα να σχηματίσουν αντιστασιακές οργανώσεις .
Αρχικά , δεν υπήρχε οργανωμένη αντίσταση κατά των Ναζί , καθώς οι όποιες ενέργειες , πραγματοποιούνταν σποραδικά , από μικρές ομάδες Δεν υπήρχε καμία επικοινωνία με τους Συμμάχους και εφόσον δεν υπήρχε καμία πηγή εξοπλισμού , η δράση των πρώτων αντιστασιακών ομάδων επικεντρωνόταν κυρίως στη δημοσίευση εφημερίδων και φυλλαδίων , για τη διάχυση πατριωτικού αισθήματος στο λαό της Γαλλίας .
Επιπλέον , οι πράξεις βίας -στο πρώιμο αυτό στάδιο- πραγματοποιήθηκαν λόγω του ενστίκτου της επιβίωσης , παρά ως αποτέλεσμα κάποιας αντιστασιακής ιδεολογίας .
Το αντιστασιακό κίνημα εξαπλώθηκε , ιδιαίτερα μετά το Νοέμβριο του 1942 , όταν το καθεστώς Βισύ υιοθέτησε ανοιχτά αντισημιτική πολιτική .
Οι επιμέρους αντιστασιακές ομάδες είχαν σημαντικές διαφορές μεταξύ τους , που όμως παραμέριζαν λόγω της εχθρότητας προς τους Ναζί και την κυβέρνηση Βισύ .
Το 1941 , οι διάσπαρτες κομμουνιστικές ομάδες ήταν οι πρώτες που συνενώθηκαν , αποδεικνύοντας πως μια ενωμένη και οργανωμένη Αντίσταση μπορούσε να έχει καλύτερα αποτελέσματα .
Πάντως , οι διάφορες αντιστασιακές οργανώσεις ενδιαφέρονταν ελάχιστα για μια ενωμένη και οργανωμένη αντίσταση , με εξαίρεση ίσως τους κομμουνιστές .
Το 1942 ξεκίνησε η άμεση επαφή των αντιστασιακών με τον Σαρλ ντε Γκωλ , ο οποίος είχε διαφύγει στο Λονδίνο .
Τον Σεπτέμβριο του 1941 , ο Ζαν Μουλέν ( Jean Moulin ) , νεαρός πολιτικός αριστερής ιδεολογίας , διέφυγε στο Λονδίνο , όπου και συναντήθηκε με τον Σαρλ ντε Γκωλ και άλλους Γάλλους ηγέτες .
Τον Ιανουάριο του επόμενου έτους επέστρεψε στη Γαλλία , με το κωδικό όνομα Max .
Το Μάη του 1943 ίδρυσε το Εθνικό Συμβούλιο Αντίστασης ( Conseil National de la Résistance ) , στο οποίο συμμετείχαν τα οκτώ μεγαλύτερα αντιστασιακά κινήματα , οι δύο σημαντικότερες συνδικαλιστικές οργανώσεις και τα έξι κυριότερα προπολεμικά κόμματα της χώρας .
Το Συμβούλιο ελεγχόταν από τη Γαλλική Επιτροπή Εθνικής Απελευθέρωσης ( Comité français de la Libération nationale ) , την οποία διοικούσαν από κοινού ο Ντε Γκωλ και Ανρί Ζιρώ .
Ωστόσο , λίγο αργότερα , ο Μουλέν προδόθηκε και συνελήφθη από την Γκεστάπο .
Μετά από βασανιστήρια σε Λυών και Παρίσι , ξεψύχησε στις 8 Ιουλίου 1943 , σε ένα τρένο προς τη Γερμανία .
Οι Γαλλικές Δυνάμεις Εσωτερικού ή ΓΔΕ ( Forces Françaises de l'Intérieur ) αποτέλεσαν μια πιο οργανωμένη ομάδα αντιστασιακών , που δημιουργήθηκε μετά την απόβαση των συμμάχων στη Νορμανδία .
Συνέβαλαν τα μέγιστα στην απελευθέρωση της Γαλλίας , έργο που όμως είχαν αναλάβει κυρίως οι τακτικές δυνάμεις της χώρας .
Μετά το τέλος του πολέμου , τα μέλη των ΓΔΕ συγχωνεύτηκαν στον τακτικό στρατό .
Στις 25 Αυγούστου του 1944 , ο στρατηγός Λεκλέρκ οδήγησε στο Παρίσι τη 2η Μεραρχία Τεθωρακισμένων .
Η απελευθέρωση του Παρισιού , αποτελεί μια από τις ενδοξότερες στιγμές της γαλλικής Αντίστασης .
Είχαν μάλιστα προηγηθεί λαϊκές διαδηλώσεις και απεργίες .
Η απελευθέρωση των κεντρικών , νοτιοανατολικών και νοτιοδυτικών περιοχών της χώρας πραγματοποιήθηκε από τα στρατεύματα του στρατηγού ντε Τασινύ .
Τα μέλη των ΓΔΕ προσήλθαν κατά χιλιάδες για να βοηθήσουν τις συμμαχικές δυνάμεις , στην απομάκρυνση του ναζιστικού στρατού , και χάρη στις προσπάθειές τους , ο Σαρλ ντε Γκωλ κατέλαβε εξέχουσα θέση στα συμβούλια των Συμμάχων .
Αμέσως μετά την απελευθέρωση , η χώρα σαρώθηκε από ένα κύμα συλλήψεων , εκτελέσεων και δημόσιων εξευτελισμών όσων συνεργάζονταν με τους Ναζί .
Eκτελέστηκε η πλειονότητα των 25.000-35.000 μελών της Milice .
Το σύνολο των ενεργειών αυτών έγινε γνωστό με την ονομασία épuration sauvage , δηλαδή βίαιη εκκαθάριση .
Στους κόλπους της αντίστασης , όπου συμμετείχαν γυναίκες και άνδρες , αποτυπωνόταν ένα ευρύ φάσμα ηλικιών , κοινωνικών θέσεων , πολιτικών ιδεολογιών και θρησκειών .
Αν και ο ακριβής υπολογισμός των αντιστασιακών είναι δύσκολος , οι ενεργά συμμετέχοντες στην αντίσταση υπολογίζονται από ορισμένους περίπου στις 300.000 .
Από την άλλη , ο Αμερικανός ιστορικός Τζον Πάξτον ( John Paxton ) υποστηρίζει ότι το 2 % του ενήλικου γαλλικού πληθυσμού ( 400.000 άτομα ) συμμετείχε ενεργά στην αντίσταση .
Ωστόσο , το ποσοστό αυτό ανέρχεται στο 10 % του ενήλικου πληθυσμού της Γαλλίας ( 2.000.000 άτομα ) , αν συνυπολογίσει κανείς όσους διάβαζαν παράνομες εφημερίδες , τις οποίες εξέδιδαν οι αντιστασιακές ομάδες .
Μεταπολεμικά , η γαλλική κυβέρνηση αναγνώρισε επισήμως 220.000 άνδρες και γυναίκες , ως μετέχοντες στην αντίσταση .
Το σύνολο της Γαλλικής Αντίστασης απαρτιζόταν από διάφορα κινήματα και δίκτυα , δύο έννοιες διαφορετικές .
Κινήματα ονομάστηκαν οι προσπάθειες ενημέρωσης και οργάνωσης του γαλλικού πληθυσμού , ενώ δίκτυα οι οργανώσεις με καθαρά στρατιωτικό σκοπό , όπως κατασκοπεία , σαμποτάζ και ανταρτοπόλεμος .
Ο Σαρλ ντε Γκωλ είχε διαφύγει στο Λονδίνο στις 17 Ιουνίου 1940 και στις 28 του ίδιου μήνα αναγνωρίστηκε από τους Βρετανούς , ως ο αρχηγός της εκκολαπτόμενης αντίστασης .
Πραγματοποίησε την πρώτη του εκπομπή , μέσω του ραδιοφώνου του BBC , στις 18 Ιουνίου του 1940 και έκτοτε , ζητούσε αντίσταση από τους συμπατριώτες του .
Καλούσε τους Γάλλους να διαφύγουν σε βρετανικό έδαφος , ώστε να ενταχθούν στις Δυνάμεις της Ελεύθερης Γαλλίας ( Forces Françaises Libres-ΔΕΓ ) και να πολεμήσουν μαζί με το συμμαχικό στρατό .
Την οργάνωση αυτή είχε ιδρύσει ο ίδιος , για να βοηθήσει την Αντίσταση εντός Γαλλίας , χωρίς ωστόσο να συνεργάζεται με τους Βρετανούς , καθώς συχνά διαφωνούσε με τον Ουίνστον Τσώρτσιλ .
Αρχικά , η οργάνωση αυτή περιελάμβανε μέρος του γαλλικού στρατού και ναυτικού και Γάλλους εθελοντές , που ζούσαν ήδη στην Αγγλία .
Οι πρώτες μάχες των ΔΕΓ ήταν πλάι στον βρετανικό στρατό , σε εκστρατείες στην Αφρική και τη Μέση Ανατολή .
Αν και η πλειονότητα των Γάλλων χαιρέτησαν τη δράση του Ντε Γκωλ , πολλοί θεωρούσαν προκλητικές τις εκπομπές του , γιατί γίνονταν από έναν αξιωματικό που ενεργούσε δίχως αρμοδιότητα . Όσοι υποστηρικτές του Ντε Γκωλ αδυνατούσαν να διαφύγουν στη Βρετανία , εγκαταστάθηκαν στα εδάφη που έλεγχε το καθεστώς του Βισύ , και δημιούργησαν ένα ευρύ δίκτυο σαμποτάζ και κατασκοπίας .
Παρά τις επιτυχίες τους , οι ΔΕΓ παρέμειναν σχετικά αδύναμες , μέχρι το 1942 .
Τότε είναι που ο Ντε Γκωλ στέλνει τον Ζαν Μουλέν ώστε να συνενώσει τις διάφορες αντιστασιακές ομάδες της Γαλλίας υπό την αρχηγία του .
Ο Μουλέν ιδρύει για το σκοπό αυτό το Εθνικό Συμβούλιο Αντίστασης ( Conseil National de la Résistance ) , στα μέσα του επόμενου χρόνου . Όταν το 1942 βρετανικά και αμερικανικά στρατεύματα εισέβαλαν επιτυχημένα στη βόρεια Αφρική , ξέσπασε διαμάχη για την εξουσία , ανάμεσα στον Ντε Γκωλ και τον Ανρί Ζιρώ , αρχηγό των γαλλικών δυνάμεων στην περιοχή .
Η κρίση αυτή συζητήθηκε ακόμη και στη Διάσκεψη της Καζαμπλάνκας .
Τελικά , και οι δύο έγιναν ηγέτες του Εθνικού Συμβουλίου Αντίστασης .
Αλλά τον Οκτώβριο του 1943 , ο Ντε Γκωλ κατάφερε να απομακρύνει τον αντίπαλό του από το κυνήγι της εξουσίας και να γίνει ο μόνος πρόεδρος του Συμβουλίου .
Πάνω από 100.000 άντρες των Δυνάμεων της Ελεύθερης Γαλλίας συμμετείχαν στην εισβολή των Συμμάχων στην Ιταλία .
Κατά την απόβαση στη Νορμανδία , ο αριθμός είχε ξεπεράσει τους 300.000 .
Το καλοκαίρι του 1944 , η 2η Μεραρχία Τεθωρακισμένων , υπό τον περίφημο στρατηγό Λεκλέρκ , μπήκε στο Παρίσι .
Μετά το σύμφωνο Μολότωφ-Ρίμπεντροπ και το ξέσπασμα του Β ' Παγκοσμίου Πολέμου , η κυβέρνηση του Εντουάρ Νταλαντιέ , κήρυξε παράνομο το Κομμουνιστικό Κόμμα της Γαλλίας ( Parti communiste français ) και πολλοί ηγέτες του φυλακίστηκαν .
Οι οδηγίες , όμως , της Κομιντέρν ήταν να κρατηθεί αντιπολεμική στάση και μόνο όταν ο Χίτλερ εισέβαλε στη Σοβιετική Ένωση , άρχισαν οι κομμουνιστές να οργανώνουν αντίσταση .
Οι κομμουνιστές ήταν αυτοί που κυρίως πραγματοποιούσαν ανταρτοπόλεμο .
Εξάλλου , το Κομμουνιστικό Κόμμα διέθετε εμπειρία από τη δράση του κατά τον Ισπανικό Εμφύλιο .
Στις 21 Αυγούστου του 1941 , δολοφονήθηκε στο παρισινό μετρό κάποιος Γερμανός αξιωματικός , από έναν κομμουνιστή συνταγματάρχη .
Αυτή ήταν και η πρώτη απροκάλυπτη πράξη βίας της αντίστασης .
Ιδρύθηκε η οργάνωση Francs-Tireurs et Partisans ( FTP ) , που λειτουργούσε ως το ένοπλο τμήμα του Κομμουνιστικού Κόμματος , το οποίο αρχικά ήταν σχετικά αδύναμο .
Στους κόλπους της οργάνωσης γίνονταν δεκτοί και μη κομμουνιστές , αλλά η ηγεσία παρέμενε σε μέλη του κόμματος .
Σημαντικό παρακλάδι της FTP ήταν η Francs-tireurs et partisans – main-d'œuvre immigrée ( FTP-MOI ) , που απαρτιζόταν κυρίως από ξένους αντιστασιακούς .
Με την πάροδο του χρόνου , η δύναμη της FTP αυξανόταν ραγδαία και μέχρι το 1944 αριθμούσε 100.000 μέλη .
Λίγο πριν την απελευθέρωση της Γαλλίας , το 1944 , τα μέλη της έλεγχαν μεγάλες περιοχές της χώρας .
Πολλοί κομμουνιστές τάσσονταν υπέρ μιας επανάστασης μετά το τέλος του πολέμου , αλλά ο Στάλιν ζήτησε συνεργασία με τους Συμμάχους .
Μεταπολεμικά , το Κομμουνιστικό Κόμμα αυτοπροβλήθηκε ως το κόμμα , χιλιάδες περισσότερα μέλη του οποίου εκτελέστηκαν απ΄ τους Γερμανούς .
Αυτό όμως δεν ισχύει καθώς , από τους 30.000 Γάλλους που εκτελέστηκαν στη διάρκεια της κατοχής , μόλις μερικές χιλιάδες ανήκαν στο κόμμα .
Το Μάρτιο του 1941 ιδρύθηκε στη Νιμ η οργάνωση Επιτροπή Σοσιαλιστικής Δράσης ( Commité d'action socialiste , από σοσιαλιστές πολιτικούς .
Tον Ιανουάριο του ίδιου έτους , ιδρύθηκε μια παρόμοια οργάνωση στο διαμέρισμα Νορ-Πα ντε Καλαί .
Στις τάξεις αυτών των οργανώσεων περιλαμβάνονταν πολλές εξέχουσες προσωπικότητες της εγχώριας πολιτικής σκηνής , όπως οι μετέπειτα πρωθυπουργοί Λεόν Μπλουμ και ο Γκι Μολέ .
Από το καθεστώς του Βισύ θεσπίστηκαν νόμοι κατά των Εβραίων , οι οποίοι κατά συνέπεια συνελήφθησαν , φυλακίστηκαν και στάλθηκαν σε στρατόπεδα συγκέντρωσης .
Ως εκ τούτου , η συμμετοχή Εβραίων στη αντίσταση ήταν έντονη .
Από το 1942 μέχρι την απελευθέρωση της χώρας δρούσε ο Εβραϊκός Στρατός ( Armée Juive ) , μία Σιωνιστική οργάνωση , ένοπλης αντίστασης .
Το 1943 , πολλά μέλη του προσκοπικού εβραϊκού οργανισμού ( Eclaireuses et Eclaireurs israélites de France ) σχημάτισαν ένοπλες ομάδες .
Το 1944 , οι δυο αυτές οργανώσεις ενώθηκαν για να σχηματίσουν την Εβραϊκή Οργάνωση Μάχης ( Organisation Juive de Combat ) , η οποία μέχρι το καλοκαίρι του ίδιου έτους αριθμούσε 400 μέλη .
Στα νότια , ενεργούσε η οργάνωση Προσπάθεια Αρωγής των Παιδιών ( Œuvre de secours aux enfants ) , η οποία προσέφερε σημαντικό έργο , καθώς έσωσε τη ζωή 7.000 με 9.000 Εβραίων παιδιών .
Τα φυγάδευαν σε ουδέτερες χώρες είτε τα στέγαζαν σε ορφανοτροφεία , μοναστήρια και σχολεία .
Μια ιδιαίτερη κατηγορία αντιστασιακών ήταν εκείνη των λεγόμενων vichysto-résistant , δηλαδή όσων αρχικά υποστήριξαν το καθεστώς Βισύ , αλλά εν συνεχεία εντάχθηκαν στην Αντίσταση .
Οι πιο ένθερμοι υποστηρικτές της φιλογερμανικής κυβέρνησης ανήκαν σε ακροδεξιές οργανώσεις , όπως η Καγκούλ ( La Cagoule ) , η Action Française και η Croix-de-Feu .
Οργανώσεις σαν κι αυτές , παρ ' όλες τις ιδεολογικές μικροδιαφορές τους , διακατέχονταν από αντι-κοινοβουλευτισμό . κι έτσι δέχτηκαν με ενθουσιασμό το καθεστώς Βισύ .
Σύμφωνα με τον Σαρλ Μωρά , ιδρυτή της Action Française , η πτώση της δημοκρατίας ήταν `` θεία έκπληξη '' .
Αργότερα , όμως , ο πατριωτισμός υπερίσχυσε και έτσι πολλοί δημιούργησαν αντιστασιακές ομάδες κατά των Ναζί .
Τα κατασκοπευτικά δίκτυα Klan και Alliance , ιδρύθηκαν από μέλη των Croix-de-Feu και La Cagoule , αντίστοιχα .
Ο Ντανιέλ Κορντιέ , μέλος της Action Française , έγινε γραμματέας του Ζαν Μουλέν , ενώ οι οργανώσεις Combat και Liberté ιδρύθηκαν επίσης από πρώην υποστηρικτές της κυβέρνησης Βισύ .
Ο συνταγματάρχης Γκρουσάρ , μέλος των μυστικών υπηρεσίων του νέου καθεστώτος , ίδρυσε το δίκτυο Gilbert .
Η επαφή με άλλους αντιστασιακούς , οδήγησε πολλούς στην αλλαγή πολιτικών απόψεων .
Ο Φρανσουά Μιτεράν μετακινήθηκε προς την αριστερά , συμμετέχοντας στην Αντίσταση , ενώ ο συντηρητικός στρατιωτικός Ανρί Φρενέ , υιοθέτησε σοσιαλιστικές ιδέες . Ήδη μετά τον Α ' Παγκόσμιο Πόλεμο , οι διαφορές στην αντιμετώπιση ανδρών και γυναικών είχαν μειωθεί αρκετά , παρ ' ότι υπήρχαν ακόμη ανισότητες .
Κατά την κατοχή , το καθεστώς Βισύ και ο ίδιος ο Πεταίν , υπονόμευσαν σημαντικά το φεμινιστικό κίνημα .
Σε γενικές γραμμές , οι αντιστασιακές ομάδες σπάνια δέχονταν γυναίκες ως μέλη .
Επομένως , οι γυναίκες ήταν πολύ λιγότερες από τους άνδρες : αντιπροσώπευαν το 11 % μελών κινημάτων και οργανώσεων . Όσες μάλιστα συμμετείχαν , περιορίζονταν σε υποδεέστερους ρόλους .
Η Λουσί Ωμπράκ , εκ των ιδρυτικών μελών της σημαντικής οργάνωσης Libération-Sud , δεν είχε κάποια συγκεκριμένη θέση στην οργάνωση .
Η Ελέν Βιανέ , σύζυγος του ιδρυτή της παράνομης εφημερίδας Défense de la France , δεν εξέφραζε τις απόψεις της στα θέματα της εφημερίδας .
Η Μαρί-Μαντλέν Φουρκάντ , επικεφαλής του κατασκοπευτικού δικτύου Alliance , ήταν η μόνη γυναίκα αντιστασιακή αρχηγός , ενώ η Λωρ Ντιμπόλντ , γραμματέας του Ζαν Μουλέν , ήταν μια από τις λίγες γυναίκες που τιμήθηκε με το μετάλλιο του Τάγματος της Απελευθέρωσης .
Στη μεταπολεμική κυβέρνηση της Γαλλίας , καμία γυναίκα δε χρίστηκε υπουργός .
Πλάι στους Γάλλους έδρασαν και ξένοι αντάρτες , Ευρωπαίοι και μη .
Σημαντικά παραδείγματα ξένων αντιστασιακών είναι ο Ισπανός Αντόνιο Τέγιεθ , ο Ελληνοβρετανός Τζωρτζ Ροδοκανάκης και ο Γεωργιανός Ντιμίτρι Αμιλαχβάρι .