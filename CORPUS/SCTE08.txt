Το πλοίο Ρο-Ρο ( αγγλικά : roll-on/roll-off ) είναι τύπος εμπορικού πλοίου , σχεδιασμένο για την μεταφορά τροχοφόρων φορτίων , όπως αυτοκίνητα , φορτηγά , ημιρυμουλκούμενα , ρυμουλκούμενα και βαγόνια .
Η φόρτωσή τους γίνεται είτε με ιδία μέσα , είτε με τροχοφόρες πλατφόρμες .
Τα πλοία Ρο-Ρο χρησιμοποιούν ράμπες , είτε ενσωματωμένες , είτε επίγειες , για τη φόρτωση των οχημάτων , οι οποίες βρίσκονται είτε στην πλώρη , είτε στην πρύμνη , είτε και στις δύο .
Αρχικά , τα τροχοφόρα οχήματα που μεταφέρονταν με πλοία στη θάλασσα αντιμετωπιζόντουσαν όπως κάθε άλλο φορτίο .
Τα οχήματα , αφότου είχαν αδειάσει τα καύσιμά τους και είχαν αφαιρεθεί οι μπαταρίες τους , ανυψώνονταν στα αμπάρια του πλοίου , όπου και ασφαλίζονταν .
Αυτή η διαδικασία ήταν κουραστική και δύσκολη , ενώ συχνά τα οχήματα ήταν εκτεθειμένα σε ζημιές , καταντώντας τα άχρηστα .
Το πρώτο πλοίο Ρο-Ρο ήταν σε ένα σιδηροδρομικό πορθμείο το 1833 στη σιδηροδρομική γραμμή Μογκλαντ-Κιρκιντίλοτς .
Εκεί λειτουργούσε ένα οχηματαγωγό πλοίο στο Κανάλι Φορθ και Κλάιντ στη Σκωτία .
Το πρώτο σιδηροδρομικό πορθμείο ήταν το Leviathan , κατασκευασμένο το 1949 .
Η σιδηροδρομική γραμμή μεταξύ Εδιμβούργου , Λιθ και Νιουχάβεν ήταν κατασκευασμένη ήδη από το 1842 και η εταιρεία λειτουργίας της ήθελε να την επεκτείνει μέσω της κύριας γραμμής ανατολικής ακτής βορειότερα , στο Αμπερντίν και στο Νταντί .
Για να γίνει αυτό , θα έπρεπε η σιδηροδρομική γραμμή να διασχίσει τον κόλπο του Φορθ . Όμως η τότε τεχνολογία δεν επέτρεπε την κατασκευή μιας αρκετά σταθερής γέφυρας για να διασχίσει τα 8 χιλιόμετρα του κόλπου , οπότε έπρεπε να βρεθεί μία εναλλακτική , αλλά και ταυτόχρονα αποδοτική λύση για τη μεταφορά αγαθών .
Η εταιρεία προσέλαβε τον πρωτοποριακό πολιτικό μηχανικό Τόμας Μπάουτς , ο οποίος υποστήριζε ένα πορθμείο με τύπο φόρτωσης roll-on/roll-off για να μεγιστοποιήσει την αποτελεσματικότητα του πλοίου .
Προέβλεπε την κατασκευή ειδικά κατασκευασμένων πορθμείων , με σιδηροδρομικές γραμμές στο κατάστρωμα του πλοίου , καθώς και στο λιμάνι , ώστε τα βαγόνια να φορτώνονται πάνω σε αυτό .
Για να αντιμετωπίσει το πρόβλημα της παλίρροιας , οι ράγες ήταν τοποθετημένες σε μία πλατφόρμα , η οποία επέτρεπε τη μετακίνησή τους , ώστε να εφαρμόζουν πάντα με το πλοίο .
Αν και άλλοι άνθρωποι είχαν παρόμοιες ιδέες , ο Μπάουτς ήταν ο πρώτος που την υλοποίησε , δίνοντας προσοχή σε κάθε λεπτομέρεια ( όπως ο σχεδιασμός των πορθμείων ) , κερδίζοντας τη θέση του προέδρου του Ινστιτούτου πολιτικών μηχανικών και αφήνοντας πίσω αμφιβολίες σχετικά με τη χρησιμότητα της εφεύρεσης , με την παρατήρηση ότι « υπήρχε λίγη αξία σε μια απλή αντίληψη τέτοιου είδους , σε σύγκριση με ένα έργο που πρακτικά εκτελέστηκε σε όλες τις λεπτομέρειες και εφαρμόστηκε επιτυχώς » .
Η εταιρεία πείστηκε να ιδρύσει υπηρεσία σιδηροδρομικών πορθμείων , με σκοπό τη μεταφορά αγαθών μέσω του κόλπου του Φορθ .
Το πλοίο κατασκευάστηκε από τον Τόμας Γκρέινγκερ , συνεταίρος της εταιρείας Grainger and Miller .
Η υπηρεσία άνοιξε στις 3 Φεβρουαρίου 1850 και αποκαλούταν `` ο πλωτός σιδηρόδρομος '' . Ήταν ένα προσωρινό μέτρο , μέχρι την κατασκευή γέφυρας , η οποία άνοιξε μόλις το 1890 .
Οι υπηρεσίες σιδηροδρομικών πορθμείων χρησιμοποιήθηκαν ευρέως κατά τον Α΄ Παγκόσμιο Πόλεμο .
Συγκεκριμένα , από τις 10 Φεβρουαρίου 1918 , μεγάλες ποσότητες σιδηροδρομικού τροχαίου υλικού , πυροβολικού και προμηθειών για το μέτωπο μεταφέρθηκαν από το `` μυστικό λιμάνι '' του Ρίτσμπορου της Αγγλίας στη Γαλλία .
Για αυτή την επιχείρηση κατασκευάστηκαν τρία σιδηροδρομικά πορθμεία με 4 γραμμές στο κύριο κατάστρωμα , έχοντας χωρητικότητα μέχρι και 54 βαγονιών .
Τα πλοία αυτά μπορούσαν επίσης να μεταφέρουν και μηχανοκίνητα οχήματα , πέρα από τα βαγόνια .
Κατά το πρώτο μήνα λειτουργίας , μεταφέρθηκαν 5.000 τόνοι στη Γαλλία , ενώ μέσα σε αυτό το διάστημα άνοιξε μια νέα γραμμή σιδηροδρομικών πορθμείων από το Σαουθάμπτον .
Μέχρι το τέλος του 1918 είχαν μεταφερθεί σχεδόν 261.000 τόνοι , μόνο από το Ρίτσμπορου .
Τα πλεονεκτήματα από τη χρήση σιδηροδρομικών πορθμείων κατά τον Α΄ Παγκόσμιο Πόλεμο ήταν αρκετά , σε σχέση αν χρησιμοποιούνταν φορτηγά πλοία . Ήταν πολύ πιο εύκολο να μεταφερθούν τα μεγάλα , βαριά πυροβολικά και τα τανκς μέσω βαγονιών , σε αντίθεση με την φόρτωση και την εκφόρτωση τους από ένα πλοίο . Έτσι τα βαγόνια , έβγαιναν από το πλοίο και κατευθύνονταν στο μέτωπο μέσω του γαλλικού σιδηροδρομικού δικτύου , αποφεύγοντας πολλές ώρες ανθρώπινης εργασίας .
Μια ανάλυση που έγινε εκείνη την εποχή , έδειξε ότι για τη μεταφορά 1.000 τόνων πολεμικού υλικού από το σημείο κατασκευής μέχρι το μέτωπο με συμβατικά μέσα , χρειαζόντουσαν 1.500 εργάτες , ενώ όταν μεταφέρονταν με βαγόνια , οι εργάτες που απαιτούνταν ήταν μόνο 100 .
Αυτό ήταν πολύ σημαντικό γιατί , μέχρι το 1918 , οι βρετανικές εταιρείες σιδηροδρόμων είχαν έλλειψη εργαζομένων , αφού πολλοί άντρες εργάτες πολεμούσαν στα μέτωπα .
Μετά τη λήξη του πολέμου , στις 11 Νοεμβρίου 1918 , τα πορθμεία χρησιμοποιήθηκαν για την επιστροφή πολεμικού υλικού από τα μέτωπα .
Σύμφωνα με στατιστικές μελέτες , μεταφέρθηκε μεγαλύτερη ποσότητα υλικού στο πορθμείο του Ρίτσμπορου το 1919 από το 1918 , καθώς μεταφέρθηκαν μαζί με τα βαγόνια , φορτηγά και οχήματα .
Κατά τη διάρκεια του Β΄ Παγκοσμίου Πολέμου , τα αρματαγωγά ήταν τα πρώτα φορτηγά πλοία που επέτρεπαν να φορτώνονται τα οχήματα μόνα τους .
Στη μάχη της Δουνκέρκης , οι Βρετανοί έδειξαν στο Ναυαρχείο της Αγγλίας ότι οι Σύμμαχοι χρειάζονταν μεγάλα πλοία , ικανά να μεταφέρουν άρματα μάχης και αμφίβια οχήματα στην Ευρώπη .
Ως προσωρινό μέτρο , τρία δεξαμενόπλοια 4.000-4.800 GRT , ειδικά κατασκευασμένα για να διασχίζουν τη λίμνη Μαρακάιμπο της Βενεζουέλας μετατράπηκαν σε αρματαγωγά , λόγω της ρηχής γάστρας τους .
Το πρώτο αρματαγωγό που κατασκευάστηκε ήταν το HMS Boxer ( LST ( 1 ) ) και ήταν μία ιδέα που είχε ο Ουίνστον Τσώρτσιλ . Όμως , για να μεταφέρει 13 τανκς , 27 οχήματα και 200 άτομα πλήρωμα με ταχύτητα 18 κόμβων , το αρματαγωγό θα έπρεπε να είχε μεγάλο βύθισμα , κάνοντας έτσι δύσκολη τη φορτοεκφόρτωση . Έτσι , για να διορθωθεί αυτό το πρόβλημα , τα τρία αρματαγωγά κατηγορίας LST ( 1 ) ( Boxer , Bruiser και Thruster ) είχαν μεγάλο καταπέλτη που δίπλωνε .
Το Νοέμβριο του 1941 , μία αντιπροσωπία του Ναυαρχείου ταξίδεψε στις ΗΠΑ για να συναντηθεί με εκπροσώπους του Γραφείου πλοίων ( τμήμα του Πολεμικού Ναυτικού των ΗΠΑ ) και να συζητήσουν σχετικά με την περαιτέρω ανάπτυξη των αρματαγωγών και την πιθανότητα ναυπήγησης τέτοιων πλοίων στις ΗΠΑ .
Αποφασίστηκε ότι το Γραφείο πλοίων θα σχεδίαζε τα αρματαγωγά και θα χτιζόντουσαν στις ΗΠΑ , ενώ τα βρετανικά ναυπηγεία θα επικεντρώνονταν στην κατασκευή πλοίων για λογαριασμό του Βασιλικού Ναυτικού .
Η αρχική ονομασία των καινούργιων αρματαγωγών ήταν Αρματαγωγό σκάφος Ατλατικού ( Atlantic Tank Landing Craft /Atlantic ( T.L.C . ) ) , η οποία άλλαξε σε Αρματαγωγό σκάφος ( 2 ) ( Landing Ship , Tank ( 2 ) / ( LST ( 2 ) ) καθώς η λέξη σκάφος δεν ταίριαζε σε ένα πλοίο 91 μέτρων .
Πολλά στοιχεία των LST ( 1 ) ενσωματώθηκαν στο σχεδιασμό των LST ( 2 ) , όπως για παράδειγμα η ικανότητα του πλοίου να επιπλέει , ακόμα και με το κατάστρωμα του γκαράζ πλημμυρισμένο .
Αν και η ταχύτητα μειώθηκε σε μόλις 10 κόμβους , το πλώριο βύθισμα των νέων αρματαγωγών ήταν μόλις 91 εκατοστά .
Το Κογκρέσο ενέκρινε την κατασκευή αρματαγωγών , αλλά και άλλων πολεμικών και βοηθητικών πλοίων , με τρεις ανακοινώσεις , στις 6 Φεβρουαρίου 1942 , καθώς και στις 26 Μαΐου και 17 Δεκεμβρίου 1943 .
Το πρόγραμμα κατασκευής ήταν τόσο υψηλής σημασίας που αφαιρέθηκε η τρόπιδα ενός αεροπλανοφόρου με σκοπό να κατασκευαστούν στη θέση της πολλά αρματαγωγά .
Η πρώτη τρόπιδα αρματαγωγού τοποθετήθηκε στις 10 Ιουνίου 1942 στο Νιούπορτ Νιούζ της Βιρτζίνια , ενώ τα πρώτα πλοία καθελκύστηκαν τον Οκτώβριο του ίδιου έτους .
Μέχρι τα τέλη του 1942 , είχαν παραδοθεί 23 αρματαγωγά .
Κατά τη διάρκεια των πολέμων , οι Βρετανοί στρατιώτες αναγνώρισαν τις μεγάλες δυνατότητες των αρματαγωγών και έκαναν τον εξής συλλογισμό : Αν μπορούσαν να φορτώνουν τανκς , όπλα και φορτηγά απευθείας στο πλοίο , και στη συνέχεια να τα ξεφορτώνουν σε μία παραλία , τότε θα μπορούσαν να χρησιμοποιήσουν το ίδιο πλοίο για τη μεταφορά εμπορικών οχημάτων , με την προϋπόθεση να υπάρχουν λιμενικές υποδομές .
Από αυτή την ιδέα αναπτύχθηκε η παγκόσμια βιομηχανία των πορθμείων Η πρώτη απόπειρα υλοποίησης αυτής της ιδέας έγινε την περίοδο του Μεσοπολέμου , όταν ο συνταγματάρχης Φρανκ Μπούσταρντ ίδρυσε την Ατλαντική ατμοπλοϊκή εταιρεία , με σκοπό τα φθηνά διατλαντικά ταξίδια .
Ο Μπούσταρντ το 1943 παρακολουθούσε δοκιμές σε αρματαγωγά για δει τις δυνατότητες τους .
Την άνοιξη του 1946 κάνει πρόταση στο Ναυαρχείο για την αγορά τριών αρματαγωγών .
Αρχικά το Ναυαρχείο ήταν απρόθυμο να τα πουλήσει , αλλά έπειτα από διαπραγματεύσεις , συμφώνησε να ναυλώσει τα LST-3512 , LST-3519 και LST-3534 για 13 λίρες την ημέρα .
Τα πλοία μετασκευάστηκαν κατάλληλα για τη μεταφορά οχημάτων και μετονομάστηκαν σε Empire Celtic , Empire Baltic και Empire Cedric αντίστοιχα .
Το πρωί της 11ης Σεπτεμβρίου 1946 πραγματοποιήθηκε το πρώτο δρομολόγιο της Ατλαντικής ατμοπλοϊκής εταιρείας από το Empire Baltic , το οποίο αναχώρησε από το Τίλμπουρι και έφτασε στο Ρότερνταμ με 64 οχήματα για την ολλανδική κυβέρνηση .
Το 1948 προστέθηκε στο στόλο της εταιρείας το LST-3041 , ( Empire Doric ) , έπειτα από έκκληση στους εμπορικούς φορείς να στηρίξουν τη νέα διαδρομή μεταξύ του Πρέστον της Αγγλίας και της Λαρν στη Βόρεια Ιρλανδία .
Το πρώτο δρομολόγιο έγινε στις 21 Μαΐου 1948 από το Embire Cedric , ενώνοντας τα λιμάνια με δρομολόγια δύο φορές την εβδομάδα .
Επιπρόσθετα , το πλοίο είχε λάβει πιστοποιητικό επιβατών και μπορούσε να μεταφέρει 50 επιβάτες , κάνοντας το το πρώτο πλοίο που λειτουργούσε ως Επιβατηγό-Οχηματαγωγό ( ΕΓ/ΟΓ ) και η Ατλαντική ατμοπλοϊκή εταιρεία έγινε η πρώτη εταιρεία που παρείχε αυτού του είδους υπηρεσία .
Το 1950 προστίθεται ένα ακόμα πλοίο στο στόλο της , το Empire Gaelic .
Η πρώτη υπηρεσία Ρο-Ρο που περνούσαν τη Μάγχη ξεκίνησε από το Ντόβερ το 1953 .
Το 1954 , στα πλαίσια της κρατικοποίησης που εφαρμοζόταν στην Αγγλία , η Ατλαντική ατμοπλοϊκή εταιρεία πέρασε στον έλεγχο της Βρετανικής Επιτροπής Μεταφορών .
Το 1955 , ακόμα δύο πρώην αρματαγωγά προσθέτονται στο στόλο , τα Empire Cymric και Empire Nordic , αυξάνοντας τον συνολικό αριθμό των πλοίων στα επτά .
Τα τέσσερα ήταν δρομολογημένα στη γραμμή Πρέστον-Λαρν , ενώ τα υπόλοιπα τρία στη γραμμή Τίλμπουρι-Αμβέρσα .
Στα τέλη του 1956 , ολόκληρος ο στόλος της Ατλαντικής ατμοπλοϊκής εταιρείας ναυλώνεται για χρήση στη Μεσόγειο , κατά τη διάρκεια της Κρίσης του Σουέζ , μέχρι τον Ιανουάριο του 1957 .
Για όσο χρόνο υπήρχε η κρίση , ανατέθηκε στην Ατλαντική ατμοπλοϊκή εταιρεία η λειτουργία 12 LST ( 3 ) .
Το πρώτο πλοίο που κατασκευάστηκε εξ αρχής ως Ρο-Ρο , με σκοπό την μεταφορά φορτηγών είναι το Searoad of Hyannis , που ξεκίνησε τη λειτουργία του το 1956 .
Μπορούσε να μεταφέρει τρία ρυμουλκούμενα μεταξύ της Χάιανις της Μασαχουσέτης και του νησιού Νάντουκετ , ακόμα και σε συνθήκες πάγου .
Το 1957 , ο αμερικανικός στρατός υπέγραψε συμβόλαιο με την Sun Shipbuilding & Drydock Co. στο Τσέστερ της Πενσιλβανία , για την κατασκευή ενός νέου μηχανοκίνητου πλοίου .
Το USNS Comet είχε ράμπα στην πρύμνη , καθώς και στα πλαϊνά του που επέτρεπε να οδηγούνται τα οχήματα κατευθείαν στο γκαράζ του πλοίου , κάνοντας τη φορτοεκφόρτωση γρηγορότερη .
Το Comet είχε σύστημα συγκράτησης και ασφάλισης των οχημάτων , καθώς και σύστημα εξαερισμού για την απομάκρυνση των καυσαερίων από το γκαράζ που συσσωρεύονται κατά τη φόρτωση .
Ως Ρο-Ρο μπορούν να θεωρηθούν τα πορθμεία , τα φορτηγά πλοία και οι φορτηγίδες .
Τα νέα οχήματα που μόλις κατασκευάστηκαν μεταφέρονται με pure car carrier ( PCC ) ή pure car/truck carrier ( PCTC ) .
Στους υπόλοιπους κλάδους της ναυτιλίας το φορτίο μετριέται σε μετρικούς τόνους , αλλά αυτό δεν ισχύει στα Ρο-Ρο , όπου το φορτίο μετριέται σε γραμμικά μέτρα .
Υπολογίζεται πολλαπλασιάζοντας το μήκος του φορτίου σε μέτρα με τον αριθμό των καταστρωμάτων και το πλάτος του σε λωρίδες ( το πλάτος της λωρίδας διαφέρει από πλοίο σε πλοίο , ενώ υπάρχουν διάφορα βιομηχανικά πρότυπα ) .
Στα PCC μετράται συχνά σε μονάδες RT ή RT43 ( με βάση το Toyota Corona , το πρώτο αυτοκίνητο μαζικής παραγωγής που μεταφέρθηκε με ειδικά πλοία μεταφοράς οχημάτων-το πλάτος της λωρίδας συνήθως ήταν 1,5 μέτρα , όσος χώρος απαιτούνταν για τη μεταφορά ενός Corona ) , ή σε μονάδες ισοδύναμων αυτοκινήτων ( Car Equivalent Unit ( CEU ) ) .
Το μεγαλύτερο ROPAX πορθμείο είναι το Color Magic , ένα πλοίο ολικής χωρητικότητας 75.100 τόνων , το οποίο άρχισε δρομολόγια τον Σεπτέμβριο του 2007 για λογαριασμό της Color Line .
Χτίστηκε στη Φινλανδία , έχει μήκος 223,7 μέτρα και πλάτος 35 μέτρα , ενώ μπορεί να μεταφέρει μέχρι και 550 οχήματα ( 1270 γραμμικά μέτρα ) .
Το Ρο-Ρο με τη μεγαλύτερη χωρητικότητα είναι το Ulysses , της Irish Ferries . Άρχισε τα δρομολόγια στις 25 Μαρτίου 2001 μεταξύ του Δουβλίνου και του Χόλιχεντ .
Το 50.938 τόνων ROPAX έχει μήκος 209,02 μέτρα , πλάτος 31,84 μέτρα και μπορεί να μεταφέρει 1.342 οχήματα ( 4101 γραμμικά μέτρα ) .
Ως ROPAX ( roll-on/roll-off passenger ) , δηλ . επιβατηγό - οχηματαγωγό πλοίο ( Ε/Γ - Ο/Γ ) , αναφέρεται το πλοίο που είναι κατασκευασμένο για τη μεταφορά οχημάτων , αλλά και επιβατών .
Τεχνικά , αυτή η κατηγορία περιλαμβάνει όλα τα οχηματαγωγά πλοία με γκαράζ οχημάτων τύπου roll-on / roll-off μαζί με χώρους μεταφοράς επιβατών .
Τα πλοία ConRo είναι ένας συνδυασμός Ρο-Ρο και κοντέινερσιπ . Έχει ένα χαμηλό κατάστρωμα που χρησιμοποιείται για τη μεταφορά οχημάτων , ενώ στα ψηλότερα καταστρώματα μεταφέρονται κοντέινερς .
Ορισμένα ConRo ( Φορτηγό πλοίο κατηγορίας G4 ) μεταφέρουν ένα συνδυασμό εμπορευματοκιβωτίων , βαρέως εξοπλισμού , μεγάλου φορτίου και οχημάτων .
Τα πλοία RoLo ( roll-on/lift-off ) μπορούν να φορτώσουν τα οχήματα είτε στα γκαράζ με ράμπες , όταν η παλίρροια το επιτρέπει , είτε με ειδικά καταστρώματα με γερανούς Τα LMSR ( Large , Medium-Speed Roll-on/Roll-off ) είναι πλοία που μεταφέρουν στρατιωτικό υλικό .
Τα πρώτα οχηματαγωγά πλοία ( car carriers , vehicle carriers ) , ειδικά κατασκευασμένα για τη μεταφορά καινούργιων αυτοκινήτων τέθηκαν σε λειτουργία στις αρχές της δεκαετίας του 1960 . Ήταν ναυλωμένα από εταιρίες οχημάτων με σκοπό τη μεταφορά οχημάτων στις ΗΠΑ και τον Καναδά .
Κατά τη δεκαετία του 1970 , οι εισαγωγές και οι εξαγωγές των νέων οχημάτων αυξήθηκε δραματικά , με αποτέλεσμα να αυξηθούν τα οχηματαγωγά πλοία .
Το 1970 η ιαπωνική K Line κατασκεύασε το Toyota Maru No . 10 , το πρώτο pure car carrier ( PCC ) της Ιαπωνίας , ενώ το 1973 κατασκεύασε το European Highway , το μεγαλύτερο PCC της εποχής εκείνης , με χωρητικότητα 4.200 οχήματα .
Σήμερα , τα PCC και τα PCTC έχουν μία υπερκατασκευή που διατρέχει όλο το μήκος και το πλάτος του πλοίου , περικλείοντας πλήρως το φορτίο . Έχουν έναν καταπέλτη στην πρύμνη και στις πλευρές του για τη ταυτόχρονη φόρτωση χιλιάδων οχημάτων ( όπως αυτοκίνητα , φορτηγά , βαρέα μηχανήματα , ρυμουλκούμενα κτλ . ) , ενώ έχει ένα εκτεταμένο σύστημα πυρασφάλειας .
Η μέση ταχύτητα των οχηματαγωγών είναι 16 κόμβοι , ενώ μπορούν να ξεπεράσουν τους 19 κόμβους .
Τα RoRo πορθμεία θαλάσσιων διαδρομών , με μεγάλους εξωτερικούς καταπέλτες κοντά στην ίσαλο γραμμή και ανοιχτά καταστρώματα οχημάτων , με λίγα εσωτερικά στεγανά , έχουν φήμη ως σχεδιάσεις υψηλού κινδύνου ( σε σημείο μερικές φορές το ακρωνύμιο RoRo να αναπτύσσεται υποτιμητικά σε `` Roll On/Roll Over '' [ roll over σημαίνει ανατροπή ] ) .
Μια πλημμελώς ασφαλισμένη καταπακτή φορτώσεως μπορεί να οδηγήσει στην εισροή υδάτων και τη βύθιση του πλοίου , όπως συνέβη για παράδειγμα με το Herald of Free Enterprise το 1987 .