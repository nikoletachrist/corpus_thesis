Ο πόλεμος τερματίστηκε με την ήττα της Ελλάδας και , στις 21 Σεπτεμβρίου 1922 , ο θείος του Φιλίππου , Κωνσταντίνος Α΄ , αναγκάστηκε να εγκαταλείψει το θρόνο , ενώ ο πατέρας του συνελήφθη από το στρατιωτικό καθεστώς που είχε επιβληθεί στην Αθήνα .
Τον Δεκέμβριο του ίδιου έτους , αποφασίστηκε η εξορία του πρίγκιπα Ανδρέα από την Ελλάδα .
Το βρετανικό πολεμικό πλοίο HMS Calypso παρέλαβε την οικογένεια του Ανδρέα , με το Φίλιππο να μεταφέρεται ασφαλώς μέσα από ένα αυτοσχέδιο κρεβατάκι φτιαγμένο από κουτιά φρούτων .
Αρχικά η οικογένεια εγκαταστάθηκε στο Παρίσι σε ένα σπίτι που τους παραχωρήθηκε από την πλούσια θεία του Φιλίππου , Μαρία .
Επειδή έφυγε από την Ελλάδα στη βρεφική του ηλικία , δεν απέκτησε καλή γνώση της ελληνικής γλώσσας .
Το 1992 είχε δηλώσει ότι μπορούσε να καταλάβει ένα συγκεκριμένο ποσοστό της γλώσσας .
Ο Φίλιππος εκπαιδεύτηκε αρχικά σε ένα αμερικανικό σχολείο στο Παρίσι που βρισκόταν υπό τη διεύθυνση του Ντόναλντ Μακτζάνετ , ο οποίος περιέγραψε το Φίλιππο ως « τραχύ , άγριο αγόρι , αλλά πάντα εξαιρετικά ευγενικό » .
Το 1928 εστάλη στο Ηνωμένο Βασίλειο για να ενταχθεί στο Σχολείο Τσιμ , μένοντας μαζί με τη γιαγιά του Βικτωρία της Έσσης-Ντάρμσταντ στο Παλάτι του Κένσινγκτον και το θείο του Τζορτζ Μαουντμπάτεν στο Μπρέυ του Μπέρκσαϊρ .
Τα επόμενα τρία χρόνια , οι τέσσερις αδελφές του παντρεύτηκαν Γερμανούς ευγενείς και μετακόμισαν στη Γερμανία , η μητέρα του τοποθετήθηκε σε άσυλο , καθώς είχε διαγνωστεί με σχιζοφρένεια , και ο πατέρας του μετακόμισε σε ένα μικρό διαμέρισμα στο Μόντε Κάρλο .
Οι επαφές του με τη μητέρα του ήταν ελάχιστες για τα επόμενα χρόνια της παιδικής του ηλικίας .
Το 1933 εστάλη στο σχολείο του Κάστρου του Ζάλεμ στη Γερμανία , στο οποίο φοίτησε δωρεάν καθώς ήταν ιδιοκτησία του γαμπρού του Μπερτόλδου της Βάδης .
Μετά από δύο χρόνια στο Ζάλεμ , ο Φίλιππος μετακόμισε στο σχολείο Γκόρντονστουν της Σκωτίας .
Το 1937 , η αδελφή του Καικιλία , ο σύζυγός της και τα δύο τους παιδιά σκοτώθηκαν σε αεροπορική τραγωδία , κοντά στην Οστένδη .
Ο δεκαεξάχρονος τότε Φίλιππος παρευρέθηκε στην κηδεία τους στο Ντάρμστατ .
Το επόμενο έτος απεβίωσε και ο θείος του Τζορτζ Μαουντμπάτεν από καρκίνο στο μυελό των οστών .
Μετά την αποφοίτησή του από το Γκόρντονστουν , το 1939 , ο πρίγκιπας Φίλιππος κατατάχθηκε στο Βρετανικό Βασιλικό Ναυτικό και αποφοίτησε ένα έτος αργότερα από το Βασιλικό Ναυτικό Κολέγιο Μπριτάννια ως ο καλύτερος δόκιμος της σειράς του .
Κατά τη διάρκεια του Δευτέρου Παγκοσμίου Πολέμου , συνέχισε να υπηρετεί στις Βρετανικές δυνάμεις , τη στιγμή που δύο από τους γαμπρούς του , ο Χριστόφορος της Έσσης και ο μαρκήσιος Μπερτόλδος της Βάδης , πολεμούσαν στο πλευρό των Δυνάμεων του Άξονα .
Ο Φίλιππος πέρασε τέσσερις μήνες στο θωρηκτό HMS Ramillies , το οποίο προστάτευε κομβόι πλοίων του Αυστραλιανού Εκστρατευτικού Σώματος στον Ινδικό Ωκεανό , και υπηρέτησε για μικρότερα διαστήματα στα πλοία HMS Kent και HMS Shropshire .
Μετά το ξέσπασμα του Ελληνοϊταλικού Πολέμου στάλθηκε στο θωρηκτό HMS Valiant για την ενίσχυση του Βρετανικού Μεσογειακού Στόλου .
Ο Φίλιππος συμμετείχε στη Μάχη της Κρήτης και , κατά τη διάρκεια της Ναυμαχίας του Ταινάρου , βρισκόταν στον έλεγχο των προβολέων του θωρηκτού .
Για τη συμμετοχή του στις επιχειρήσεις αυτές τιμήθηκε από το ελληνικό κράτος με τον Ελληνικό Πολεμικό Σταυρό .
Σημαντική πράξη του θεωρείται η τροφοδότηση των λεβητών του πλοίου μεταφοράς στρατευμάτων RMS Empress of Russia . Έπειτα από μια σειρά μαθημάτων στο Πόρτσμουθ , προήχθη στο βαθμό του ανθυποπλοιάρχου , όπου αναδείχθηκε και πάλι ως ο καλύτερος μαθητής στα πέντε τμήματα εξετάσεων της σχολής .
Τον Ιούνιο του 1942 τοποθετήθηκε στο αντιτορπιλικό HMS Wallace , το οποίο εκτελούσε συνοδείες σε πλοία που έπλεαν στις ανατολικές ακτές της Βρετανίας , καθώς και στη συμμαχική απόβαση στη Σικελία .
Στις 16 Ιουλίου 1942 , όντας σε ηλικία 21 ετών , ονομάστηκε υποπλοίαρχος , ένα βαθμό που έφεραν ελάχιστοι νέοι της ηλικίας του .
Κατά τη διάρκεια της εισβολής στη Σικελία , τον Ιούλιο του 1943 , όντας δεύτερος σε ιεραρχία στο HMS Wallace , έσωσε το πλοίο του από ένα νυχτερινό βομβαρδισμό , καθώς είχε την ιδέα να τοποθετήσουν μια λέμβο με καπνογόνα στη θάλασσα , η οποία αποσυντόνισε τα βομβαρδιστικά , επιτρέποντας στο αντιτορπιλικό να ξεφύγει .
Το 1944 μετακινήθηκε στο νέο αντιτορπιλικό HMS Whelp , όπου υπηρετούσε στο Βρετανικό Στόλο του Ειρηνικού . Ήταν παρών στον Κόλπο του Τόκιο , όταν υπεγράφη η ιαπωνική παράδοση , στις 2 Σεπτεμβρίου 1945 .
Τον Ιανουάριο του 1946 επέστρεψε στο Ηνωμένο Βασίλειο , όπου ανέλαβε καθήκοντα εκπαιδευτή στη βάση του ναυτικού HMS Royal Arthur , η οποία χρησίμευε ως σχολή υπαξιωματικών .
Το 1939 , ο Γεώργιος ΣΤ΄ και η σύζυγός του Ελισάβετ επισκέφθηκαν το Βασιλικό Ναυτικό Κολέγιο Μπριτάνια .
Κατά τη διάρκεια της επίσκεψης , η βασίλισσα και ο θείος του Φιλίππου , Λουδοβίκος , ζήτησαν από εκείνον να συνοδεύσει τις δύο κόρες του βασιλιά , την Ελισάβετ και την Μαργαρίτα , οι οποίες ήταν μακρινές ξαδέλφες του .
Η Ελισάβετ , δεκατριών ετών τότε , ερωτεύθηκε τον Φίλιππο και ξεκίνησε να αλληλογραφεί μαζί του .
Τελικά , το καλοκαίρι του 1946 , ο Φίλιππος ζήτησε και πήρε την άδεια από το Γεώργιο προκειμένου να παντρευτεί την κόρη του .
Ο βασιλιάς ενέκρινε το αίτημα υπό τον όρο ότι οποιαδήποτε επίσημη δέσμευση έπρεπε να καθυστερήσει μέχρι τα εικοστά γενέθλια της Ελισάβετ .
Τον Μάρτιο του 1947 , ο Φίλιππος εγκατέλειψε τους ελληνικούς και δανικούς βασιλικούς του τίτλους και υιοθέτησε το επώνυμο της οικογένειας της μητέρας του , Μαουντμπάττεν , ενώ απέκτησε τη βρετανική υπηκοότητα . [ fn 1 ] Ο αρραβώνας τους ανακοινώθηκε επίσημα στις 10 Ιουλίου 1947 .
Αν και ο Φίλιππος θεωρούταν πάντοτε Αγγλικανός και συμμετείχε στις αγγλικανικές λειτουργίες , ο Αρχιεπίσκοπος του Καντέρμπουρι Τζέφρυ Φίσερ ήθελε να τοποθετήσει επίσημα τον Φίλιππο στην Εκκλησία της Αγγλίας , κάτι που το πέτυχε τον Οκτώβριο του 1947 .
Μία ημέρα πριν από το γάμο ο βασιλιάς Γεώργιος έδωσε στον Φίλιππο τον τίτλο προσφώνησης Βασιλική Υψηλότητα και την ημέρα του γάμου , στις 20 Νοεμβρίου 1947 , τον ονόμασε Δούκα του Εδιμβούργου , Κόμη του Μέριονεθ και Βαρώνο Γκρίνουιτς .
Ο Φίλιππος και η Ελισάβετ παντρεύτηκαν στο Αββαείο του Γουεστμίνστερ , με την τελετή να μεταδίδεται τηλεοπτικά από το BBC σε πάνω από 200 εκατομμύρια ανθρώπους .
Στο γάμο δεν προσκλήθηκαν συγγενείς του Φιλίππου από τη Γερμανία , όπως οι τρεις εν ζωή αδελφές του , καθώς ήταν ακόμη νωπές οι μνήμες από τον πόλεμο .
Μετά το γάμο , το ζευγάρι εγκαταστάθηκε στο Κλάρενς Χάουζ .
Μετά το μήνα του μέλιτος , ο Φίλιππος επέστρεψε στο ναυτικό , υπηρετώντας αρχικά σε θέση γραφείου στο Ναυαρχείο και αργότερα ως εκπαιδευτής του Βασιλικού Ναυτικού Κολεγίου του Γκρίνουιτς .
Από το 1949 βρισκόταν στη Μάλτα , όπου διέμενε στη Βίλα Γκουαρνταμαντζιά , καθώς στο νησί βρισκόταν το θωρηκτό HMS Chequers , στο οποίο είχε τοποθετηθεί να υπηρετήσει .
Στις 16 Ιουλίου 1950 πήρε το βαθμό του Πλωτάρχη και ανέλαβε τη διοίκηση του HMS Magpie .
Δύο έτη αργότερα προήχθη στο βαθμό του αντιπλοιάρχου , αν και η ενεργή υπηρεσία του στο βασιλικό ναυτικό τερματίστηκε τον Ιούλιο του 1951 .
Με την υγεία του βασιλιά Γεωργίου να επιδεινώνεται , η Ελισάβετ και ο Φίλιππος διορίστηκαν στο Ανακτοβούλιο , στις 4 Νοεμβρίου 1951 .
Στα τέλη του Ιανουαρίου του 1952 , το ζευγάρι ξεκίνησε μια περιοδεία στις χώρες της Κοινοπολιτείας .
Ωστόσο , στις 6 Φεβρουαρίου 1952 , όταν βρίσκονταν στην Κένυα , ο πατέρας της Ελισάβετ απεβίωσε και εκείνη έγινε βασίλισσα .
Ο Φίλιππος ήταν μάλιστα εκείνος που της μετέδωσε την είδηση του θανάτου του βασιλιά .
Με την άνοδο της Ελισάβετ στο θρόνο τέθηκε το ερώτημα της ονομασίας της βασιλικής δυναστείας .
Ο θείος του Φιλίππου , Λούις Μαουντμπάττεν , υποστήριξε ότι έπρεπε να δοθεί το όνομα « Οίκος των Μαουντμπάττεν » , κάτι στο οποίο εναντιώθηκε αμέσως ο πρωθυπουργός Ουίνστον Τσώρτσιλ , υποστηρίζοντας ότι η δυναστεία έπρεπε να διατηρήσει το όνομα « Οίκος του Ουίνδσορ » .
Η ισχυρή αντιπάθεια του Τσώρτσιλ προς τον Λουδοβίκο Μαουντμπάττεν , τον οποίο θεωρούσε επικίνδυνο και υπαίτιο για την απώλεια της Ινδίας , θεωρείται ότι συνέβαλε σε αυτή του την άποψη .
Στις 8 Φεβρουαρίου 1960 , αρκετά έτη μετά από το θάνατο της βασίλισσας Μαίρης και την παραίτηση του Τσώρτσιλ , η βασίλισσα εξέδωσε διάταγμα , σύμφωνα με το οποίο οι απόγονοι του ζεύγους που δεν έφεραν τον τίτλο « Βασιλική Υψηλότητα » και ούτε έφεραν πριγκιπική ιδιότητα είχαν το δικαίωμα να χρησιμοποιούν το επώνυμο « Μαουντμπάτεν-Ουίνδσορ » .
Η απόφαση για το διάταγμα αυτό ήρθε έπειτα από τις συμβουλές του συνταγματολόγου Έντουαρντ Ίουι , αλλά χωρίς να βρίσκει σύμφωνο τον πρωθυπουργό Χάρολντ Μακμίλαν .
Μετά την άνοδό της στο θρόνο , η βασίλισσα ανακοίνωσε , επίσης , ότι ο Δούκας του Εδιμβούργου , Φίλιππος , θα είχε θέση και προτεραιότητα έναντι άλλων δίπλα της για όλες τις περιπτώσεις , εκτός εάν προβλεπόταν διαφορετικά από νόμο του κοινοβουλίου .
Αυτό σήμαινε ότι ο Φίλιππος θα υπερίσχυε τις περισσότερες φορές έναντι του γιου του , πρίγκιπα Καρόλου , ο οποίος είναι διάδοχος του θρόνου .
Ως σύζυγος της βασίλισσας , ο Φίλιππος υποστήριξε τη σύζυγό του στα νέα της καθήκοντα και τη συνόδευσε σε τελετές , όπως στο κοινοβούλιο , σε δείπνα και ταξίδια στο εξωτερικό .
Ως πρόεδρος της επιτροπής στέψης , ήταν το πρώτο μέλος της βασιλικής οικογένειας που πέταξε με ελικόπτερο για να επισκεφθεί τα στρατεύματα που επρόκειτο να λάβουν μέρος στην τελετή ενθρόνισης .
Στις αρχές της δεκαετίας του 1950 , η νύφη του , Μαργαρίτα , σχεδίαζε να παντρευτεί ένα διαζευγμένο και μεγαλύτερο από εκείνη άντρα , τον Πίτερ Τάουντσεντ , και ο τύπος κατηγόρησε τον Φίλιππο ως εχθρό του δεσμού αυτού .
Εκείνος αρνήθηκε την ανάμιξή του , ενώ το ζευγάρι τελικώς χώρισε .
Το 1956 καθιέρωσε , μαζί με τον Κουρτ Χαν , το « Βραβείο του Δούκα του Εδιμβούργου » , προκειμένου να δώσει στους νέους το αίσθημα της ευθύνης για τον εαυτό τους και τις κοινότητές τους .
Την ίδια χρονιά ίδρυσε το Συνέδριο Μελέτης της Κοινοπολιτείας σχετικά με τις ανθρώπινες πτυχές των βιομηχανικών ζητημάτων .
Τα έτη 1956-1957 , ταξίδεψε σε όλο τον κόσμο με το πλοίο HMY Britannia και κήρυξε την έναρξη των Θερινών Ολυμπιακών Αγώνων της Μελβούρνης , ενώ επισκέφθηκε και την Ανταρκτική .
Εκείνη την περίοδο δημοσιεύματα στον τύπο ισχυρίστηκαν ότι η βασίλισσα και ο δούκας απομακρύνονταν ο ένας από τον άλλο , κάτι που εξόργισε το δούκα και λύπησε τη βασίλισσα , με αποτέλεσμα να εκδοθεί μια έντονα διατυπωμένη διάψευση .
Σε αντίθεση με τις φήμες κατά πέρασμα των χρόνων , η βασίλισσα και ο δούκας φαίνεται να διατηρούν μια ισχυρή σχέση καθ΄ όλη τη διάρκεια του γάμου τους , παρά τις προκλήσεις της βασιλείας της Ελισάβετ .
Η βασίλισσα είχε αναφερθεί στον πρίγκιπα Φίλιππο με αφορμή το Διαμαντένιο Ιωβηλαίο το 2012 ως η « σταθερή δύναμή της και ο οδηγός » της .
Στις 22 Φεβρουαρίου 1957 , η Ελισάβετ χορήγησε στο σύζυγό της τον τίτλο του πρίγκιπα του Ηνωμένου Βασιλείου , μέσω βασιλικού διατάγματος . Έτσι , από την ίδια ημερομηνία έγινε γνωστός ως « Αυτού Βασιλική Υψηλότητα ο Πρίγκιπας Φίλιππος , Δούκας του Εδιμβούργου » .
Ο Φίλιππος διορίστηκε στο Ανακτοβούλιο του Καναδά , στις 14 Οκτωβρίου 1957 , λαμβάνοντας τον προβλεπόμενο όρκο αφοσίωσης ενώπιον του βασίλισσας στην καναδική κατοικία της , το Ρίντο Χολ .
Το 1969 , βρισκόμενος στον Καναδά , ο Φίλιππος μίλησε σχετικά με τις απόψεις του για τη δημοκρατία : `` Είναι ένα τελείως λανθασμένη αντίληψη να φανταστεί κανείς ότι η μοναρχία υφίσταται προς το συμφέρον του μονάρχη .
Αυτό δεν ισχύει .
Υπάρχει προς το συμφέρον του λαού .
Εάν σε οποιαδήποτε στιγμή οποιοδήποτε έθνος αποφασίσει ότι το σύστημα αυτό δεν είναι αποδεκτό , τότε είναι στο χέρι τους να το αλλάξουν . `` Ο Φίλιππος είναι προστάτης σε περίπου 800 οργανώσεις , με ιδιαίτερο ενδιαφέρον σε αυτές που αφορούν το περιβάλλον , τη βιομηχανία , τον αθλητισμό και την εκπαίδευση .
Τα έτη 1961 ως 1982 υπηρέτησε ως επικεφαλής του βρετανικού τμήματος του Παγκόσμιου Ταμείου για τη Φύση , ενώ την περίοδο 1981 ως 1996 ήταν ο διεθνής πρόεδρος της οργάνωσης .
Αποτελεί προστάτης του think tank Ίδρυμα Εργασίας και έχει υπάρξει πρόεδρος της Διεθνούς Ομοσπονδίας Ιππασίας την περίοδο 1964-1986 , πρύτανης των πανεπιστημίων του Κέμπριτζ , Εδιμβούργου , Σάλφορντ και Ουαλίας .
Στις αρχές του 1981 , ο Φίλιππος έγραψε μια επιστολή στον πρωτότοκο γιο του , Κάρολο , συμβουλεύοντάς τον είτε να προχωρήσει σε γάμο με την Νταϊάνα Σπένσερ είτε να διακόψει τη σχέση που είχε μαζί της .
Ο Κάρολος αισθάνθηκε πιεσμένος από τον πατέρα του προκειμένου να λάβει μια απόφαση , κάτι που τελικώς έκανε , προτείνοντας την Νταϊάνα σε γάμο τον Φεβρουάριο .
Ο γάμος τους πραγματοποιήθηκε έξι μήνες αργότερα .
Το 1992 , ο γάμος του πρίγκιπα και της πριγκίπισσας της Ουαλίας είχε βρεθεί σε αδιέξοδο .
Η βασίλισσα και ο Φίλιππος παρέθεσαν μια συνάντηση ανάμεσα στον Κάρολο και την Νταϊάνα , προσπαθώντας να πετύχουν ένα συμβιβασμό , αλλά χωρίς αποτέλεσμα .
Ο Φίλιππος έγραψε μια επιστολή στην Νταϊάνα , εκφράζοντας την απογοήτευσή του τόσο για το γιο του όσο και για την ίδια , ζητώντας της να εξετάσει τη συμπεριφορά της και του συζύγου της .
Η Νταϊάνα εκτίμησε την πρόθεση του Φιλίππου προκειμένου να μην υπάρξει διαζύγιο , κάτι που ωστόσο ήταν αναπόφευκτο . Ένα χρόνο μετά το διαζύγιο του Καρόλου και της Νταϊάνα , η τελευταία σκοτώθηκε σε αυτοκινητιστικό δυστύχημα στο Παρίσι , στις 31 Αυγούστου 1997 .
Την εποχή εκείνη , ο δούκας ήταν σε διακοπές στο Κάστρο Μπαλμόραλ με μέλη της βασιλικής οικογένειας .
Οι δύο γιοι της Νταϊάνα , Ουίλλιαμ και Χάρρυ , ήθελαν να μεταβούν στην εκκλησία κι έτσι οι παππούδες τους τους πήγαν εκείνο το πρωί .
Για πέντε ημέρες , η βασίλισσα και ο δούκας προστάτευσαν τα εγγόνια τους από το έντονο ενδιαφέρον του τύπου , κρατώντας τα στο Μπαλμόραλ , όπου μπόρεσαν να θρηνήσουν ιδιωτικά το χαμό της μητέρας τους .
Την ημέρα της κηδείας , ο Φίλιππος , ο Ουίλλιαμ , ο Χάρρυ , ο Κάρολος και ο αδελφός της Νταϊάνα , Τσαρλς Σπένσερ , περπάτησαν πίσω από τη πομπή που τη μετέφερε στους δρόμους του Λονδίνου .
Κατά τα επόμενα χρόνια , ο Μοχάμεντ Φαγιέντ , του οποίου ο γιος Ντόντι Φαγιέντ σκοτώθηκε επίσης στο δυστύχημα , ισχυρίστηκε ότι ο πρίγκιπας Φίλιππος διέταξε το θάνατο της Νταϊάνα και ότι το ατύχημα ήταν στημένο .